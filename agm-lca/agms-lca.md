# 雜阿含
## 無常經 ^s1

如是我聞：一時，佛住舍衛國祇樹給孤獨園。 ^1-1

爾時，世尊告諸比丘：「當觀色無常，如是觀者，則為正觀；
正觀者則生厭離，厭離者喜、貪盡，喜、貪盡者說心解脫。 ^1-2a

如是觀受、想、行、識無常，如是觀者，則為正觀；
正觀者則生厭離，厭離者喜、貪盡，喜、貪盡者說心解脫。 ^1-2b

如是比丘！心解脫者，若欲自證，則能自證：
我生已盡、梵行已立、所作已作、自知不受後有。 ^1-3

如觀無常，苦、空、非我，亦復如是。」 ^1-4

時諸比丘聞佛所說，歡喜奉行。^1-5

## 正思惟經 ^s2

如是我聞：一時，佛住舍衛國祇樹給孤獨園。 ^2-1

爾時，世尊告諸比丘：「於色當正思惟，觀色無常如實知。
所以者何？比丘於色正思惟，觀色無常如實知者，〔則〕於色欲貪斷；欲貪斷者，說心解脫。 ^2-2a

如是受、想、行、識，當正思惟，觀識無常如實知。
所以者何？於識正思惟，觀識無常〔如實知〕者，則於識欲貪斷；欲貪斷者，說心解脫。 ^2-2b

如是心解脫者，若欲自證，則能自證：我生已盡、梵行已立、所作已作，自知不受後有。 ^2-3

如是正思惟無常，苦、空、非我，亦復如是。」 ^2-4

時諸比丘聞佛所說，歡喜奉行。^2-5

## 無知經 ^s3

如是我聞：一時，佛住舍衛國祇樹給孤獨園。 ^3-1

爾時，世尊告諸比丘：「於色不知、不明、不斷、不離欲，則不能斷苦。 ^3-2a

如是受、想、行、識，不知、不明、不斷、不離欲，則不能斷苦。 ^3-2b

諸比丘！於色若知、若明、若斷、若離欲，則能〔堪任〕斷苦。 ^3-3a

如是受、想、行、識，若知、若明、若斷、若離欲，則能堪任斷苦。」 ^3-3b

時諸比丘聞佛所說，歡喜奉行。^3-4

## 無知經 ^s4

如是我聞：一時，佛住舍衛國祇樹給孤獨園。 ^4-1

爾時，世尊告諸比丘：「於色不知、不明、不斷、不離〔欲貪〕，心不解脫者，則不能越生老病死怖。 ^4-2a

如是受、想、行、識，不知、不明、不斷、不離欲貪，心不解脫者，則不能越生老病死怖。 ^4-2b

〔諸比丘！於色若知、若明、若斷、若離欲貪，心解脫者〕，則能越生老病死怖。 ^4-3a

如是受、想、行，識，若知、若明、若斷、若離欲貪，心解脫者，則能越生老病死怖。」 ^4-3b

時諸比丘聞佛所說，歡喜奉行。^4-4

## 無知經 ^s5

如是我聞：一時，佛住舍衛國祇樹給孤獨園。 ^5-1

爾時，世尊告諸比丘：「於色愛喜者，則於苦愛喜；於苦愛喜者，則於苦不得解脫、不明、不離欲。 ^5-2a

如是受、想、行、識愛喜者，則愛喜苦；愛喜苦者，則於苦不得解脫。 ^5-2b

諸比丘！於色不愛喜者，則不喜於苦；不喜於苦者，則於苦得解脫。 ^5-3a

如是受、想、行、識不愛喜者，則不喜於苦；不喜於苦者，則於苦得解脫。 ^5-3b

諸比丘！於色不知、不明、不離欲貪，〔心不解脫者〕，則不能斷苦。 ^5-4a

如是受、想、行、識，不知、不明、不離欲貪，心不解脫者，則不能斷苦。 ^5-4b

於色若知、若明、若離欲貪，心得解脫者，則能斷苦。 ^5-5a

如是受、想、行、識，若知、若明、若離欲貪，心得解脫者，則能斷苦。」 ^5-5b

時諸比丘聞佛所說，歡喜奉行。^5-6

## 無知經 ^s6

如是我聞：一時，佛住舍衛國祇樹給孤獨園。 ^6-1

爾時，世尊告諸比丘：「於色不知、不明、不離欲貪，心不解脫者，則不能越生老病死怖。 ^6-2a

如是受、想、行、識，不知、不明、不離欲貪，心不解脫者，則不能越生老病死怖。 ^6-2b

諸比丘！於色若知、若明、若離欲貪，心解脫者，則能越生老病死怖。 ^6-3a

如是受、想、行、識，若知、若明、若離欲貪，心解脫者，則能越生老病死怖。」 ^6-3b

時諸比丘聞佛所說，歡喜奉行。^6-4

## 於色喜樂經 ^s7

如是我聞：一時，佛住舍衛國祇樹給孤獨園。 ^7-1

爾時，世尊告諸比丘：「於色愛喜者，則於苦愛喜；於苦愛喜者，則於苦不得解脫。 ^7-2a

如是受、想、行、識愛喜者，則愛喜苦；愛喜苦者，則於苦不得解脫。 ^7-2b

諸比丘！於色不愛喜者，則不喜於苦；不喜於苦者，則於苦得解脫。 ^7-3a

如是受、想、行、識不愛喜者，則不喜於苦；不喜於苦者，則於苦得解脫。」 ^7-3b

時諸比丘聞佛所說，歡喜奉行。
無常及苦空，非我正思惟，無知等四種，及於色喜樂。^7-4

## 過去無常經 ^s8

如是我聞：一時，佛住舍衛國祇樹給孤獨園。 ^8-1

爾時，世尊告諸比丘：「過去、未來色無常，況現在色！聖弟子如是觀者，不顧過去色，不欣未來色，於現在色厭、離欲、正向滅盡。 ^8-2a

如是過去、未來受、想、行、識無常，況現在〔受、想、行〕、識！聖弟子如是觀者，不顧過去識，不欣未來識，於現在識厭、離欲、正向滅盡。 ^8-2b

如無常，苦、空、非我，亦復如是。」 ^8-3

時諸比丘聞佛所說，歡喜奉行。^8-4

## 厭離經 ^s9

如是我聞：一時，佛住舍衛國祇樹給孤獨園。 ^9-1

爾時，世尊告諸比丘：「色無常，無常即苦，苦即非我，非我者亦非我所；如是觀者，名真實正觀。 ^9-2a

如是受、想、行、識無常，無常即苦，苦即非我，〔非我者〕亦非我所；如是觀者，名真實正觀。 ^9-2b

聖弟子如是觀者，厭於色，厭受、想、行、識；
厭故不樂，不樂故得解脫，解脫者真實智生：
我生已盡、梵行已立、所作已作、自知不受後有。」 ^9-3

時諸此丘聞佛所說，歡喜奉行。^9-4

## 解脫經 ^s10

如是我聞：一時，佛住舍衛國祇樹給孤獨園。 ^10-1

爾時，世尊告諸比丘：「色無常，無常即苦，苦即非我，非我者即非我所；如是觀者，名真實正觀。 ^10-2a

如是受、想、行、識無常，無常即苦，苦即非我，〔非我者〕即非我所，如是觀者，名真實正觀。 ^10-2b

聖弟子如是觀者，於色解脫，於受、想、行、識解脫，我說是等解脫於生老病死、憂悲苦惱。」 ^10-3

時諸比丘聞佛所說，歡喜奉行。^10-4

## 因緣經 ^s11

如是我聞：一時，佛住舍衛國祇樹給孤獨園。 ^11-1

爾時，世尊告諸比丘：「色無常，若因、若緣生諸色者，彼亦無常；無常因、無常緣所生諸色，云何有常？ ^11-2a

如是受、想、行、識無常，若因、若緣生諸識者，彼亦無常；無常因、無常緣所生諸識，云何有常？ ^11-2b

如是諸比丘！色無常，受、想、行、識無常，無常者則是苦；苦者則非我，非我者則非我所。 ^11-3

聖弟子如是觀者，厭於色，厭於受、想、行、識；厭者不樂，不樂則解脫，解脫知見：我生已盡、梵行已立、所作已作、自知不受後有。」 ^11-4

時諸比丘聞佛所說，歡喜奉行。^11-5

## 因緣經 ^s12

如是我聞：一時，佛住舍衛國祇樹給孤獨園。 ^12-1

爾時，世尊告諸比丘：「色無常，若因、若緣生諸色者，彼亦無常；無常因、無常緣所生諸色，云何有常？ ^12-2a

受、想、行、識無常，若因、若緣生諸識者，彼亦無常；無常因、無常緣所生諸識，云何有常？ ^12-2b

如是比丘！色無常，受、想、行、識無常。無常者則是苦；苦者則非我，非我者則非我所。如是觀者，名真實正觀。 ^12-3

聖弟子如是觀者，於色解脫，於受、想、行、識解脫，我說是等為解脫生老病死、憂悲苦惱。」 ^12-4

時諸比丘聞佛所說，歡喜奉行。^12-5

## 味經 ^s13

如是我聞：一時，佛住舍衛國祇樹給孤獨園。 ^13-1

爾時，世尊告諸比丘：「若眾生於色不味者，則不染於色，以眾生於色味故，則有染著。 ^13-2a

如是眾生於受、想、行、識不味者，彼眾生則不染於〔受、想、行〕、識，以眾生味受、想、行、識故，彼眾生染著於〔受、想、行〕、識。 ^13-2b

諸比丘！若色於眾生不為患者，彼諸眾生不應厭色，以色為眾生患故，彼諸眾生則厭於色。 ^13-3a

如是受、想、行、識不為患者，彼諸眾生不應厭〔受、想、行〕、識；以受、想、行、識為眾生患故，彼諸眾生則厭於〔受、想、行〕、識。 ^13-3b

諸比丘！若色於眾生無出離者，彼諸眾生不應出離於色；以色於眾生有出離故，彼諸眾生出離於色。 ^13-4a

如是受、想、行、識於眾生無出離者，彼諸眾生不應出離於〔受、想、行、識；以受、想、行、識於眾生有出離故，彼諸眾生出離於受、想、行、識〕。 ^13-4b

諸比丘！若我於此五受陰，不如實知味是味、患是患、離是離者，我於諸天若魔、若梵，沙門、婆羅門，天、人眾中，不脫、不出、不離，永住顛倒，亦不能自證得阿耨多羅三藐三菩提。 ^13-5a

諸比丘！我以如實知此五受陰，味是味、患是患、離是離，故我於諸天若魔、若梵，沙門、婆羅門，天、人眾中，〔得脫〕、得出、得離、得解脫結縛，永不住顛倒，亦能自證得阿耨多羅三藐三菩提。」 ^13-5b

時諸比丘聞佛所說，歡喜奉行。^13-6

## 味經 ^s14

如是我聞：一時，佛住舍衛國祇樹給孤獨園。 ^14-1

爾時，世尊告諸比丘：「我昔於色味，有求、有行；若於色味隨順覺，則於色味以智慧如實見。 ^14-2a

如是於受、想、行、識味，有求、有行；若於受、想、行、識味隨順覺，則於〔受、想、行〕、識味以智慧如實見。 ^14-2b

諸比丘！我於色患，有求、有行；若於色患隨順覺，則於色患以智慧如實見。 ^14-3a

如是受、想、行、識患，有求、有行；若於識患隨順覺，則於識患以智慧如實見。 ^14-3b

諸比丘！我於色離，有求、有行；若於〔色離〕隨順覺，則於色離以智慧如實見。 ^14-4a

如是受、想、行、識離，有求、有行；若於受、想、行、識離隨順覺，則於受、想、行、識離以智慧如實見。 ^14-4b

諸比丘！我於五受陰，不如實知味是味、患是患、離是離者，我於諸天若魔、若梵，沙門、婆羅門，天、人眾中，不脫、〔不出、不離〕，永住顛倒，不能自證得阿耨多羅三藐三菩提。 ^14-5a

諸比丘！我以如實知五受陰，味是味、患是患、離是離，我於諸天若魔、若梵，沙門、婆羅門，天、人眾中，以脫、〔以出、以離〕，永不住顛倒，能自證得阿耨多羅三藐三菩提。」 ^14-5b

時諸比丘聞佛所說，歡喜奉行。
過去四種說，厭離及解脫，二種說因緣，味亦復二種。^14-6

## 使經 ^s15

如是我聞：一時，佛住舍衛國祇樹給孤獨園。 ^15-1

爾時，有異比丘來詣佛所，稽首佛足，卻住一面，白佛言：「善哉世尊！今當為我略說法要。我聞法已，當獨一靜處，修不放逸。修不放逸已，當復思惟所以：善男子出家，剃除鬚髮，身著法服，信家非家，出家〔學道〕，為究竟無上梵行，現法作證：
我生已盡、梵行已立、所作已作、自知不受後有。」 ^15-2

爾時，世尊告彼比丘：「善哉！善哉！比丘快說此言，云當為我略說法要。我聞法已，獨一靜處，修不放逸，乃至自知不受後有，如是說耶？」 ^15-3

比丘白佛：「如是，世尊！」 ^15-4

佛告比丘：「諦聽！諦聽！善思念之，當為汝說。比丘！若隨使使者，即隨使死；若隨〔使〕死者，為取所縛。比丘！若不隨使使，則不隨使死；不隨使死者，則於取解脫。」 ^15-5

比丘白佛：「知已，世尊！知已，善逝！」 ^15-6

佛告比丘：「汝云何於我略說法中，廣解其義？」 ^15-7

比丘白佛言：「世尊！色隨使使，〔隨使死〕；隨使使、隨使死者，則為取所縛。 ^15-8a

如是受、想、行、識，隨使使，隨使死；隨使使、隨使死者，則為取所縛。 ^15-8b

世尊！若色不隨使使，不隨使死；不隨使使、不隨使死者，則於取解脫。 ^15-9a

如是受、想、行、識，不隨使使，不隨使死；不隨使使、不隨使死者，則於取解脫。 ^15-9b

如是世尊略說法中，廣解其義。」 ^15-10

佛告比丘：「善哉！善哉！比丘於我略說法中，廣解其義。
所以者何？ ^15-11

色隨使使，隨使死；隨使使、隨使死者，則為取所縛。 ^15-12a

如是受、想、行、識，隨使使，隨使死；隨使使、隨使死者，則為取所縛。 ^15-12b

比丘！色不隨使使，不隨使死；不隨使使、不隨使死者，則於取解脫。 ^15-13a

如是受、想、行、識，不隨使使，不隨使死；不隨使使、不隨使死者，則於取解脫。」 ^15-13b

時彼比丘聞佛所說，心大歡喜，禮佛而退。獨在靜處，精勤修習，住不放逸。精勤修習、住不放逸已，思惟所以：善男子出家，剃除鬚髮，身著法服，信家非家，出家乃至自知不受後有。 ^15-14

時彼比丘即成〔阿〕羅漢，心得解脫。^15-15

## 增諸數經 ^s16

如是我聞：一時，佛住舍衛國祇樹給孤獨園。 ^16-1

爾時，有異比丘來詣佛所，所問如上。差別者：「隨使使、隨使死者，則增諸數；若不隨使使、不隨使死者，則不增諸數。」 ^16-2

佛告比丘：「汝云何於我略說法中，廣解其義？」 ^16-3

比丘白佛言：「世尊！若色隨使使，隨使死；隨使使、隨使死者，則增諸數。 ^16-4a

如是受、想、行、識，隨使使，隨使死；隨使使、隨使死者，則增諸數。 ^16-4b

世尊！若色不隨使使，不隨使死；不隨使使、不隨使死者，則不增諸數。 ^16-5a

如是受、想，行、識，不隨使使，不隨使死；不隨使使、不隨使死者，則不增諸數。 ^16-5b

如是世尊！我於略說法中，廣解其義。」 ^16-6

如是乃至得阿羅漢，心得解脫。^16-7

## 非我經 ^s17

如是我聞：一時，佛住舍衛國祇樹給孤獨園。 ^17-1

有異比丘從坐起，偏袒右肩，合掌，白佛言：「善哉世尊！為我略說法要。我聞法已，當獨一靜處，專精思惟，住不放逸；〔住不放逸已，思惟所以〕：善男子出家，剃除鬚髮，身著法服，信家非家，出家學道，為究竟無上梵行，現法身作證：
我生已盡、梵行已立、所作已作、自知不受後有。」 ^17-2

爾時，世尊告彼比丘：「善哉！善哉！汝作是說：世尊為我略說法要，我於略說法中，廣解其義，當獨一靜處，專精思惟，住不放逸，乃至自知不受後有；汝如是說耶？」 ^17-3

比丘白佛：「如是，世尊！」 ^17-4

佛告比丘：「諦聽！諦聽！善思念之，當為汝說。比丘！非汝所應之法，宜速斷除；〔斷彼法已〕，以義饒益，長夜安樂。」 ^17-5

時彼比丘白佛言：「知已，世尊！知已，善逝！」 ^17-6

佛告比丘：「云何於我略說法中，廣解其義？」 ^17-7

比丘白佛言：「世尊！色非我所應，宜速斷除。 ^17-8a

受、想、行、識，非我所應，宜速斷除；〔斷彼法已〕，以義饒益，長夜安樂。 ^17-8b

是故世尊！我於世尊略說法中，廣解其義。」 ^17-9

佛言：「善哉！善哉！比丘！汝於我略說法中，廣解其義。
所以者何？ ^17-10

〔色〕非汝所應，宜速斷除；〔斷彼法已，以義饒益，長夜安樂〕。 ^17-11a

如是受、想、行、識，非汝所應，宜速斷除；〔斷彼法已〕，以義饒益，長夜安樂。」 ^17-11b

時彼比丘聞佛所說，心大歡喜，禮佛而退，獨一靜處，精勤修習，住不放逸，精勤修習；住不放逸已，思惟所以：善男子出家，剃除鬚髮，身著法服，正信非家，出家乃至自知不受後有。 ^17-12

時彼比丘成阿羅漢，心得解脫。^17-13

## 非彼經 ^s18

如是我聞：一時，佛住舍衛國祇樹給孤獨園。 ^18-1

爾時，有異比丘從坐起，偏袒右肩，為佛作禮，卻住一面，而白佛言：「善哉世尊！為我略說法要。我聞法已，當獨一靜處，專精思惟，不放逸住，乃至自知不受後有。」 ^18-2

佛告比丘：「善哉！善哉！汝作如是說：世尊為我略說法要，我聞法已，當獨一靜處，專精思惟，不放逸住，乃至自知不受後有耶？」 ^18-3

時彼比丘白佛言：「如是，世尊！」 ^18-4

佛告比丘：「諦聽！諦聽！善思念之，當為汝說。若非汝所應，亦非餘人所應，此法宜速除斷；斷彼法已，以義饒益，長夜安樂。」 ^18-5

時彼比丘白佛言：「知已，世尊！知已，善逝！」 ^18-6

佛告比丘：「云何於我略說法中，廣解其義？」 ^18-7

比丘白佛言：「世尊！色非我、非我所應、亦非餘人所應，是法宜速除斷；斷彼法已，以義饒益，長夜安樂。 ^18-8a

如是受、想、行、識，非我、非我所應、亦非餘人所應，〔是法〕宜速除斷；斷彼法已，以義饒益，長夜安樂。 ^18-8b

是故我於如來略說法中，廣解其義。」 ^18-9

佛告比丘：「善哉！善哉！〔汝〕於我略說法中，廣解其義。
所以者何？ ^18-10

比丘！色非我、非我所應、亦非餘人所應，是法宜速除斷；斷彼法已，以義饒益，長夜安樂。 ^18-11a

如是受、想、行、識，非我、非我所應、亦非餘人所應，是法宜速除斷；斷彼法已，以義饒益，長夜安樂。」 ^18-11b

時彼比丘聞佛所說，心大歡喜，禮佛而退，獨一靜處，精勤修習，不放逸住，乃至自知不受後有。 ^18-12

時彼比丘心得解脫，成阿羅漢。^18-13

## 結繫經 ^s19

如是我聞：一時，佛住舍衛國祇樹給孤獨園。 ^19-1

爾時，有異比丘從坐起，為佛作禮，而白佛言：「世尊！為我略說法要，我聞法已，當獨一靜處，專精思惟，不放逸住；不放逸住已，思惟所以：善男子〔信家非家〕，出家乃至自知不受後有。」 ^19-2

爾時，世尊告彼比丘：「善哉！善哉！汝今作是說：善哉世尊！為我略說法要，我聞法已，當獨一靜處，專精思惟，不放逸住，乃至自知不受後有耶？」 ^19-3

比丘白佛言：「如是，世尊！」 ^19-4

佛告比丘：「諦聽！諦聽！善思念之，當為汝說。比丘！結所繫法，宜速除斷；斷彼法已，以義饒益，長夜安樂。」 ^19-5

時彼比丘白佛言：「知已，世尊！知已，善逝！」 ^19-6

佛告比丘：「汝云何於我略說法中，廣解其義？」 ^19-7

比丘白佛言：「世尊！色是結所繫法；是結所繫法，宜速除斷；斷彼法已，以義饒益，長夜安樂。 ^19-8a

如是受、想、行、識，〔是〕結所繫法；是結所繫法，宜速除斷；斷彼法已，以義饒益，長夜安樂。 ^19-8b

是故我於世尊略說法中，廣解其義。」 ^19-9

佛告比丘：「善哉！善哉！汝於我略說法中，廣解其義。
所以者何？ ^19-10

色是結所繫法，此法宜速除斷；斷彼法已，以義饒益，長夜安樂。 ^19-11a

如是受、想、行、識，是結所繫法，此法宜速除斷；斷彼法已，以義饒益，長夜安樂。」 ^19-11b

時彼比丘聞佛所說，心大歡喜，禮佛而退，獨一靜處，專精思惟，不放逸住，乃至心得解脫，成阿羅漢。 ^19-12

〔染經〕亦如是說。^19-13

## 動搖經 ^s21

如是我聞：一時，佛住舍衛國祇樹給孤獨園。 ^21-1

爾時，有異比丘從坐起，為佛作禮，而白佛言：「世尊！為我略說法要。我聞法已，當獨一靜處，專精思惟，不放逸住；不放逸住已，思惟所以：善男子正信非家，出家乃至自知不受後有。」 ^21-2

爾時，世尊告彼比丘：「善哉！善哉！汝今作是說：善哉世尊！為我略說法要，我聞法已，當獨一靜處，專精思惟，不放逸住，乃至自知不受後有耶？」 ^21-3

比丘白佛言：「如是，世尊！」 ^21-4

佛告比丘：「諦聽！諦聽！善思念之，當為汝說。比丘！動搖時，則為魔所縛；若不動者，則解脫波旬。」 ^21-5

比丘白佛言：「知已，世尊！知已，善逝！」 ^21-6

佛告比丘：「汝云何於我略說法中，廣解其義？」 ^21-7

比丘白佛言：「世尊！色動搖時，則為魔所縛；若不動者，則解脫波旬。 ^21-8a

如是受、想、行、識，動搖時則為魔所縛；若不動者，則解脫波旬。 ^21-8b

是故我於世尊略說法中，廣解其義。」 ^21-9

佛告比丘：「善哉！善哉！汝於我略說法中，廣解其義。
所以者何？ ^21-10

若色動搖時，則為魔所縛；若不動者，則解脫波旬。 ^21-11a

如是受、想、行、識，動搖時則為魔所縛；若不動者，則解脫波旬。」 ^21-11b

乃至自知不受後有，心得解脫，成阿羅漢。^21-12

## 劫波所問經 ^s22

如是我聞：一時，佛住舍衛國祇樹給孤獨園。 ^22-1

爾時，有比丘名劫波，來詣佛所，頭面禮足，卻住一面，白佛言：「如世尊說比丘心得善解脫，世尊！云何比丘心得善解脫？」 ^22-2

爾時，世尊告劫波曰：「善哉！善哉！能問如來心善解脫。善哉劫波！諦聽！諦聽！善思念之，當為汝說。 ^22-3

劫波！當觀知諸所有色，若過去、若未來、若現在，若內、若外，若麤、若細，若好、若醜，若遠、若近，彼一切悉皆無常。正觀無常已，色愛即除；色愛除已，心善解脫。 ^22-4a

如是觀受、想、行、識，若過去、若未來、若現在，若內、若外，若麤、若細，若好、若醜，若遠、若近，彼一切悉皆無常。正觀無常已，識愛即除；識愛除已，〔心善解脫〕。 ^22-4b

劫波！如是比丘心善解脫者，如來說名心善解脫。
所以者何？愛欲斷故；愛欲斷者，如來說名心善解脫。」 ^22-5

時劫波比丘聞佛所說，心大歡喜，禮佛而退。 ^22-6

爾時，劫波比丘受佛教已，獨一靜處，專精思惟，不放逸住，乃至自知不受後有，心善解脫，成阿羅漢。^22-7

## 羅睺羅所問經 ^s23

如是我聞：一時，佛住王舍城迦蘭陀竹園。 ^23-1

爾時，尊者羅睺羅往詣佛所，頭面禮足，卻住一面，白佛言：「世尊！云何知、云何見，我此識身及外境界一切相，能令無有我、我所見、我慢、〔繫著、使〕？」 ^23-2

佛告羅睺羅：「善哉！善哉！能問如來：云何知、云何見，我此識身及外境界一切相，令無有我、我所見、我慢、〔繫著、使〕耶？」 ^23-3

羅睺羅白佛言：「如是，世尊！」 ^23-4

佛告羅睺羅：「善哉！諦聽！諦聽！善思念之，當為汝說。羅睺羅！當觀所有諸色，若過去、若未來、若現在，若內、若外，若麤、若細，若好、若醜，若遠、若近，〔彼一切〕非我、不異我、不相在，如是平等慧〔如實觀〕。 ^23-5a

如是受、想、行、識，若過去、若未來、若現在，若內、若外，若麤、若細，若好、若醜，若遠、若近，彼一切非我、不異我、不相在，如是平等慧如實觀。 ^23-5b

如是羅睺羅！比丘如是知、如是見。如是知，如是見者，於此識身及外境界一切相，無有我、我所見、我慢、〔繫著、使〕。 ^23-6

羅睺羅！比丘若如是於此識身及外境界一切相，無有我、我所見、我慢、〔繫著、使〕者，比丘是名〔斷除愛欲〕、轉去諸結、正無間等、究竟苦邊。」 ^23-7

時羅睺羅聞佛所說，歡喜奉行。^23-8

## 羅睺羅所問經 ^s24

如是我聞：一時，佛住王舍城迦蘭陀竹園。 ^24-1

爾時，世尊告羅睺羅：「比丘云何知、云何見，我此識身及外境界一切相，無有我、我所見、我慢、〔繫著、使〕？」 ^24-2

羅睺羅白佛言：「世尊為法主、為導、為覆。善哉世尊！當為諸比丘演說此義。諸比丘從佛聞已，當受持奉行。」 ^24-3

佛告羅睺羅：「諦聽！諦聽！善思念之，當為汝說。」 ^24-4

羅睺羅白佛：「唯然，受教。」 ^24-5

佛告羅睺羅：「當觀諸所有色，若過去、若未來、若現在，若內、若外，若麤、若細，若好、若醜，若遠、若近，彼一切非我、不異我、不相在，如是平等慧如實觀。 ^24-6a

如是受、想、行、識，若過去、若未來、若現在，若內、若外，若麤、若細，若好，若醜，若遠、若近，彼一切非我、不異我、不相在，如是平等慧如實觀。 ^24-6b

比丘如是知、如是見，我此識身及外境界一切相，無有我、我所見、我慢、〔繫著、使〕。 ^24-7

羅睺羅！比丘如是識身及外境界一切相，無有我、我所見、我慢、〔繫著、使〕者，超越疑心、遠離諸相、寂靜、解脫，是名比丘斷除愛欲、轉去諸結、正無間等、究竟苦邊。」 ^24-8

時羅睺羅聞佛所說，歡喜奉行。
〔使增諸數，非我非彼，結繫動搖，
劫波所問，亦羅怙羅，所問二經。〕^24-9

## 多聞經 ^s25

如是我聞：一時，佛住舍衛國祇樹給孤獨園。 ^25-1

時有異比丘來詣佛所，為佛作禮，卻住一面，白佛言：「如世尊說多聞，云何為多聞？」 ^25-2

佛告比丘：「善哉！善哉！汝今問我多聞義耶？」 ^25-3

比丘白佛：「唯然，世尊！」 ^25-4

佛告比丘：「諦聽！善思！當為汝說。比丘！當知若聞色，是生厭、離欲、滅盡、寂靜法，是名多聞。 ^25-5a

如是聞受、想、行、識，是生厭、離欲、滅盡、寂靜法，是名多聞。比丘！是名如來所說多聞。」 ^25-5b

時彼比丘聞佛所說，踊躍歡喜，作禮而去。^25-6

## 善說法經 ^s26

如是我聞：一時，佛住舍衛國祇樹給孤獨園。 ^26-1

爾時，有異比丘來詣佛所，頭面禮足，卻住一面，白佛言：「如世尊所說〔善說法〕，云何名為〔善說法〕？」 ^26-2

佛告比丘：「善哉！善哉！汝今欲知如來所說〔善說法〕義耶？」 ^26-3

比丘白佛：「唯然，世尊！」 ^26-4

佛告比丘：「諦聽！善思！當為汝說。」 ^26-5

佛告比丘：「若於色，說是生厭、離欲、滅盡、寂靜法者，是名〔善說法〕。 ^26-6a

若於受、想、行、識，說是生厭、離欲、滅盡、寂靜法者，是名〔善說法〕。是名如來所說〔善說法〕。」 ^26-6b

時彼比丘聞佛所說，踊躍歡喜，作禮而去。^26-7

## 向法經 ^s27

如是我聞：一時，佛住舍衛國祇樹給孤獨園。 ^27-1

爾時，有異比丘來詣佛所，頭面作禮，卻住一面，白佛言：「如世尊說法次法向，云何法次法向？」 ^27-2

佛告比丘：「善哉！善哉！汝今欲知法次法向耶？」 ^27-3

比丘白佛：「唯然，世尊！」 ^27-4

佛告比丘：「諦聽！善思！當為汝說。比丘於色向厭、離欲、滅盡，是名法次法向。 ^27-5a

如是〔於受、想、行、識〕，向厭、離欲、滅盡，是名法次法向。」 ^27-5b

時彼比丘聞佛所說，踊躍歡喜，作禮而去。^27-6

## 涅槃經 ^s28

如是我聞：一時，佛住舍衛國祇樹給孤獨園。 ^28-1

爾時，有異比丘來詣佛所，頭面禮足，卻住一面，白佛言：「世尊！如世尊所說得見法涅槃，云何比丘得見法涅槃？」 ^28-2

佛告比丘：「善哉！善哉！汝今欲知見法涅槃耶？」 ^28-3

比丘白佛：「唯然，世尊！」 ^28-4

佛告比丘：「諦聽！善思！當為汝說。」 ^28-5

佛告比丘：「於色生厭、離欲、滅盡，不起諸漏，心正解脫，是名比丘見法涅槃。 ^28-6a

如是〔於〕受、想、行、識，生厭、離欲、滅盡，不起諸漏，心正解脫，是名比丘見法涅槃。」 ^28-6b

時彼比丘聞佛所說，踊躍歡喜，作禮而去。^28-7

## 三蜜離提問說法師經 ^s29

如是我聞：一時，佛住舍衛國祇樹給孤獨園。 ^29-1

爾時，有異比丘名三蜜離提，來詣佛所，頭面禮足，卻住一面，白佛言：「如世尊說說法師，云何名為說法師？」 ^29-2

佛告比丘：「汝今欲知說法師義耶？」 ^29-3

比丘白佛：「唯然，世尊！」 ^29-4

佛告比丘：「諦聽！善思！當為汝說。若比丘於色，說厭、離欲、滅盡，是名說法師。 ^29-5a

如是於受、想、行、識，說厭、離欲、滅盡，是名說法師。」 ^29-5b

時彼比丘聞佛所說，踊躍歡喜，作禮而去。
多聞善說法，向法及涅槃，三蜜離提問：云何說法師。^29-6

## 輸屢那經 ^s30

如是我聞：一時，佛住王舍城迦蘭陀竹園。 ^30-1

爾時，尊者舍利弗，在耆闍崛山中。時有長者子，名輸屢那，日日遊行，到耆闍崛山，詣尊者舍利弗，問訊起居已，卻坐一面，語舍利弗言： ^30-2

「若諸沙門、婆羅門，於無常色，變易、不安穩色，言我勝、我等、我劣，何故沙門、婆羅門作如是想而不見真實？ ^30-3a

若沙門、婆羅門，於無常、變易、不安隱受、想、行、識，〔言我勝〕、我等、我劣，何故沙門、婆羅門作如是想而不見真實？ ^30-3b

若沙門、婆羅門，於無常色，〔變易、不安隱色〕，言我勝、我等、我劣，何所計而不見真實？ ^30-4a

於無常、變易、不安隱受、想、行、識，言我勝、我等、我劣，何所計而不見真實？」 ^30-4b

「輸屢那！於汝意云何？色為常、為無常耶？」 ^30-5a

答言：「無常。」 ^30-5b

「輸屢那！若無常為是苦耶？」 ^30-5c

答言：「是苦。」 ^30-5d

「輸屢那！〔色〕若無常、苦，是變易法，於意云何？聖弟子於中見色是我、異我、相在不？」 ^30-5e

答言：「不也。」 ^30-5f

「輸屢那！於意云何？受、想、行、識為常、為無常？」 ^30-6a

答言：「無常。」 ^30-6b

「若無常是苦耶？」 ^30-6c

答言：「是苦。」 ^30-6d

「輸屢那！識若無常、苦，是變易法，於意云何？聖弟子於中見識是我、異我、相在不？」 ^30-6e

答言：「不也。」 ^30-6f

「輸屢那！當知色若過去、若未來、若現在，若內、若外，若麤、若細，若好、若醜，若遠、若近，彼一切色不是我、不異我、不相在，是名如實知。 ^30-7a

如是受、想、行、識，若過去、若未來、若現在，若內、若外，若麤、若細，若好、若醜，若遠、若近，彼一切識不是我、不異我、不相在，是名如實知。 ^30-7b

輸屢那！如是於色、受、想、行、識，生厭、離欲、解脫，解脫知見：
我生已盡、梵行已立、所作已作、自知不受後有。」 ^30-8

時舍利弗說是經已，長者子輸屢那遠塵、離垢，得法眼淨。 ^30-9

時長者子輸屢那見法、得法、不由於他、於正法中得無所畏。從坐起，偏袒右肩，胡跪合掌，白舍利弗言：「我今已度。我從今日，歸依佛、歸依法、歸依僧，為優婆塞。我從今日已，盡壽命，清淨歸依三寶。」 ^30-10

時長者子輸屢那，聞舍利弗所說，歡喜踊躍，作禮而去。^30-11

## 輸屢那經 ^s31

如是我聞：一時，佛住王舍城迦蘭陀竹園。 ^31-1

爾時，尊者舍利弗在耆闍崛山。時有長者子，名輸屢那，日日遊行，到耆闍崛山，詣舍利弗所，頭面禮足，卻坐一面。 ^31-2

時舍利弗謂輸屢那：「若沙門、婆羅門，於色不如實知，色集不如實知，色滅不如實知，色滅道跡不如實知故，輸屢那！當知此沙門、婆羅門，不堪能斷色。 ^31-3a

如是沙門、婆羅門，於受、想、行、識不如實知，識集不如實知，識滅不如實知，識滅道跡不如實知故，不堪能斷識。 ^31-3b

輸屢那！若沙門、婆羅門，於色如實知，色集如實知，色滅如實知，色滅道跡如實知故，輸屢那！當知此沙門、婆羅門，堪能斷色。 ^31-4a

如是輸屢那！若沙門、婆羅門，於受、想、行、識如實知，識集如實知，識滅如實知，識滅道跡如實知故，輸屢那！當知此沙門、婆羅門，堪能斷識。 ^31-4b

輸屢那！於意云何？色為常、為無常耶？」 ^31-5a

答言：「無常。」 ^31-5b

又問：「若無常者是苦耶？」 ^31-5c

答言：「是苦。」 ^31-5d

舍利弗言：「若色無常、苦者，是變易法，聖弟子寧於中見色是我、異我、相在不？」 ^31-5e

答言：「不也。」 ^31-5f

「輸屢那！如是受、想、行、識為常、為無常耶？」 ^31-6a

答言：「無常。」 ^31-6b

又問：「若無常者是苦耶？」 ^31-6c

答言：「是苦。」 ^31-6d

又問：「若無常、苦者，是變易法，聖弟子寧於中見識是我、異我、相在不？」 ^31-6e

答曰：「不也。」 ^31-6f

「輸屢那！當知色若過去、若未來、若現在，若內、若外，若麤、若細，若好、若醜，若遠、若近，於一切色不是我、不異我、不相在，是名如實知。輸屢那！聖弟子於色生厭、離欲、解脫，解脫生老病死、憂悲苦惱。 ^31-7a

如是受、想、行、識，若過去、若未來、若現在，若內、若外，若麤、若細，若好、若醜，若遠、若近，彼一切識不是我、不異我、不相在，是名如實知。輸屢那！聖弟子於識生厭、離欲、解脫，解脫生老病死、憂悲苦惱。」 ^31-7b

時輸屢那聞舍利弗所說，歡喜踊躍，作禮〔而去〕。^31-8

## 輸屢那經 ^s32

如是我聞：一時，佛住王舍城迦蘭陀竹園。 ^32-1

爾時，尊者舍利弗在耆闍崛山。時有長者子，名輸屢那，日日遊行，到耆闍崛山，詣舍利弗所，頭面禮足，卻坐一面。 ^32-2

時舍利弗告輸屢那：「若沙門、婆羅門，於色不如實知，色集不如實知，色滅不如實知，色味不如實知，色患不如實知，色離不如實知故，不堪能超越色。 ^32-3a

若沙門、婆羅門，於受、想、行、識不如實知，識集不如實知，識滅不如實知，識味不如實知，識患不如實知，識離不如實知故，此沙門、婆羅門不堪能超越識。 ^32-3b

若沙門、婆羅門，於色、色集、色滅、色味、色患、色離如實知，此沙門、婆羅門堪能超越色。 ^32-4a

若沙門、婆羅門，於受、想、行、識、識集、識滅、識味、識患、識離如實知，此沙門、婆羅門堪能超越識。 ^32-4b

輸屢那！於汝意云何？色為常、為無常耶？」 ^32-5a

答言：「無常。」 ^32-5b

「無常者為苦耶？」 ^32-5c

答言：「是苦。」 ^32-5d

「輸屢那！若色無常、苦，是變易法，聖弟子於中寧有是我、異我、相在不？」 ^32-5e

答言：「不也。」 ^32-5f

「輸屢那！於汝意云何？如是受、想、行、識，為常、為無常？」 ^32-6a

答言：「無常。」 ^32-6b

「若無常者是苦耶？」 ^32-6c

答言：「是苦。」 ^32-6d

「輸屢那！若無常、苦，是變易法，聖弟子於中寧有是我、異我、相在不？」 ^32-6e

答言：「不也。」 ^32-6f

「輸屢那！當知色若過去、若未來、若現在，若內、若外，若麤、若細，若好、若醜，若遠、若近，於一切色不是我、不異我、不相在，是名如實知。 ^32-7a

輸屢那！受、想、行、識，若過去、若未來、若現在，若內、若外，若麤、若細，若好、若醜，若遠、若近，於一切識不是我、不異我、不相在，是名如實知。 ^32-7b

輸屢那！聖弟子於此五受陰，正觀非我、非我所。
如是正觀，於諸世間無所攝受，無攝受者則無所著，無所著者自得涅槃：
我生已盡、梵行已立、所作已作、自知不受後有。」 ^32-8

時長者子輸屢那，聞舍利弗所說，歡喜踊躍，作禮〔而去〕。^32-9

## 非我經 ^s33

如是我聞：一時，佛住舍衛國祇樹給孤獨園。 ^33-1

爾時，世尊告諸比丘：「色非是我。若色是我者，不應於色病、苦生；亦〔應〕於色欲令如是，不令如是。以色無我故，於色有病、有苦生；亦〔不〕得於色欲令如是，不令如是。 ^33-2a

受、想、行、識，亦復如是。 ^33-2b

比丘！於意云何？色為是常、為無常耶？」 ^33-3a

比丘白佛：「無常，世尊！」 ^33-3b

「比丘！若無常者，是苦不？」 ^33-3c

比丘白佛：「是苦，世尊！」 ^33-3d

「若無常、苦，是變易法，多聞聖弟子，於中寧見有我、異我、相在不？」 ^33-3e

比丘白佛：「不也，世尊！」 ^33-3f

「受、想、行、識，亦復如是。 ^33-4

是故，比丘！諸所有色，若過去、若未來、若現在，若內、若外，若麤，若細，若好、若醜，若遠、若近，彼一切非我、不異我、不相在，如是觀察。 ^33-5a

受、想、行、識，亦復如是。 ^33-5b

比丘！多聞聖弟子，於此五受陰非我、非我所，如實觀察。 ^33-6a

如實觀察已，於諸世間都無所取，無所取故無所著，無所著故自覺涅槃：我生已盡、梵行已立、所作已作、自知不受後有。」 ^33-6b

佛說此經已，諸比丘聞佛所說，歡喜奉行。^33-7

## 五比丘經 ^s34

如是我聞：一時，佛住〔波羅柰國〕仙人住處鹿野苑中。 ^34-1

爾時，世尊告餘五比丘：「色非有我。若色有我者，於色不應病、苦生；亦〔得〕於色欲令如是，不令如是。以色無我故，於色有病、有苦生；亦〔不得〕於色欲令如是，不令如是。 ^34-2a

受、想、行、識，亦復如是。 ^34-2b

比丘！於意云何？色為是常、為無常耶？」 ^34-3a

比丘白佛：「無常，世尊！」 ^34-3b

「比丘！若無常者，是苦耶？」 ^34-3c

比丘白佛：「是苦，世尊！」 ^34-3d

「比丘！若無常、苦，是變易法，多聞聖弟子，寧於中見是我、異我、相在不？」 ^34-3e

比丘白佛：「不也，世尊！」 ^34-3f

「受、想、行、識，亦復如是。 ^34-4

是故，比丘！諸所有色，若過去、若未來、若現在，若內、若外，若麤、若細，若好、若醜，若遠、若近，彼一切非我、非我所，如實觀察。 ^34-5a

受、想、行、識，亦復如是。 ^34-5b

比丘！多聞聖弟子，於此五受陰，見非我、非我所，如是觀察。 ^34-6a

〔如是觀察已〕，於諸世間都無所取，無所取故無所著，無所著故自覺涅槃：我生已盡、梵行已立、所作已作、自知不受後有。」 ^34-6b

佛說此經已，餘五比丘不起諸漏，心得解脫。 ^34-7

佛說此經已，諸比丘聞佛所說，歡喜奉行。^34-8

## 三正士經 ^s35

如是我聞：一時，佛住支提竹園精舍。 ^35-1

爾時，有三正士出家未久，所謂尊者〔阿那律陀〕、尊者難提、尊者金毘羅。 ^35-2

爾時，世尊知彼心中所念而為教誡：「比丘！此心、此意、此識；當思惟此、莫思惟此，斷此欲、斷此色，身作證具足住。 ^35-3a

〔受、想、行、識，亦復如是。〕 ^35-3b

比丘！寧有色若常、不變易、正住不？」 ^35-4a

比丘白佛：「不也，世尊！」 ^35-4b

佛告比丘：「善哉！善哉！色是無常、〔變易〕之法，厭、離欲、滅、寂、沒。如是色從本以來，一切無常、苦、變易法。如是知已，緣彼色生諸漏、害、熾然、憂惱，皆悉斷滅。斷滅已無所著，無所著已安樂住，安樂住已得般涅槃。 ^35-4c

受、想、行、識，亦復如是。」 ^35-5

佛說此經時，三正士不起諸漏，心得解脫。 ^35-6

佛說此經已，諸比丘聞佛所說，歡喜奉行。^35-7

## 十六比丘經 ^s36

如是我聞：一時，佛住摩偷羅國跋提河側傘蓋菴羅樹園。 ^36-1

爾時，世尊告諸比丘：「住於自洲、住於自依，住於法洲、法依，不異洲、不異依。比丘！當正觀察，住自洲、自依，法洲、法依，不異洲、不異依。 ^36-2

何因生憂、悲、惱、苦？云何有〔因〕？何故何繫著？云何自觀察未生憂、悲、惱、苦而生，已生憂、悲、惱、苦生長增廣？」 ^36-3

諸比丘白佛：「世尊法根、法眼、法依，唯願為說！諸比丘聞已，當如說奉行。」 ^36-4

佛告比丘：「諦聽！善思！當為汝說。比丘！有〔色、色因、色繫著〕，〔色〕自觀察未生憂、悲、惱、苦而生，已生而復增長廣大。 ^36-5a

受、想、行、識，亦復如是。 ^36-5b

比丘！頗有色常、恆、不變易、正住耶？」 ^36-6a

答言：「不也，世尊！」 ^36-6b

佛告比丘：「善哉！善哉！比丘！色是無常，若善男子知色是無常已，變易、離欲、滅、寂靜、沒。從本以來，一切色無常、苦、變易法，知已，若色因緣生憂、悲、惱、苦斷。彼斷已無所著，不著故安隱樂住，安隱樂住已名為涅槃。 ^36-6c

受、想、行、識，亦復如是。」 ^36-7

佛說此經時，十六比丘不生諸漏，心得解脫。 ^36-8

佛說此經已，諸比丘聞佛所說，歡喜奉行。
竹園毘舍離，清淨正觀察，無常苦非我，五三與十六。^36-9

## 我經 ^s37

如是我聞：一時，佛住舍衛國祇樹給孤獨園。 ^37-1

爾時，世尊告諸比丘：「我不與世間諍，世間與我諍。
所以者何？比丘！若如法語者，不與世間諍，世間智者言有，我亦言有。 ^37-2

云何為世間智者言有我亦言有？ ^37-3a

比丘！色無常、苦、變易法，世間智者言有，我亦言有。 ^37-3b

如是受、想、行、識，無常、苦、變易法，世間智者言有，我亦言有。 ^37-3c

〔是名世間智者言有，我亦言有。〕 ^37-3d

〔云何為〕世間智者言無，我亦言無？ ^37-4a

謂色是常、恆、不變易、正住者，世間智者言無，我亦言無。 ^37-4b

受、想、行、識，常、恆、不變易、正住者，世間智者言無，我亦言無。 ^37-4c

是名世間智者言無，我亦言無。 ^37-4d

比丘！有世間世間法，我亦自知自覺，為人分別、演說、顯示；世間盲無目者，不知不見，非我咎也。 ^37-5

諸比丘！云何為世間世間法，我〔自知〕自覺，為人〔分別、演說、顯示〕；盲無目者，不知不見？ ^37-6a

〔比丘〕！色無常、苦、變易法，是名世間世間法。 ^37-6b

如是受、想、行、識，無常、苦、〔變易法〕，〔是名〕世間世間法。 ^37-6c

比丘！此是世間世間法，我自知自覺，為人分別、演說、顯示；盲無目者不知不見，我於彼盲無目不知不見者，其如之何？」 ^37-6d

佛說此經已，諸比丘聞佛所說，歡喜奉行。^37-7

## 卑下經 ^s38

如是我聞：一時，佛住舍衛國祇樹給孤獨園。 ^38-1

爾時，世尊告諸比丘：「世人為卑下業，種種求財活命而得巨富，世人皆知；如世人之所知，我亦如是說。
所以者何？莫令我異於世人。 ^38-2

諸比丘！譬如一器，有一處人名為揵茨，有名缽，有名匕匕羅，有名遮留，有名毘悉多，有名婆闍那，有名薩牢。如彼所知，我亦如是說。
所以者何？莫令我異於世人故。 ^38-3

如是比丘！有世間〔世間〕法，我自知自覺，為人分別、演說、顯示，知見而說。世間盲無目者不知不見，世間盲無目者不知不見，我其如之何？ ^38-4

比丘！云何世間世間法，我自知自覺，乃至不知不見？ ^38-5a

色無常、苦、變易法，是為世間世間法。 ^38-5b

受、想、行、識，無常、苦、變易法，〔是為〕世間世間法。 ^38-5c

比丘！是名世間世間法，我自知自見，乃至盲無目者不知不見，其如之何？」 ^38-5d

佛說此經已，諸比丘聞佛所說，歡喜奉行。^38-6

## 種子經 ^s39

如是我聞：一時，佛住舍衛國祇樹給孤獨園。 ^39-1

爾時，世尊告諸比丘：「有五種種子，何等為五？謂根種子、莖種子、節種子、自落種子、實種子。 ^39-2

此五種子，不斷、不壞、不腐、不中風，新熟堅實，有地界而無水界，彼種子不生長增廣。 ^39-3a

若彼種新熟堅實，不斷、不壞、〔不腐〕、不中風，有水界而無地界，彼種子亦不生長增廣。 ^39-3b

若彼種子新熟堅實，不斷、不壞、不腐、不中風，有地、水界，彼種子生長增廣。 ^39-3c

比丘！彼五種子者，譬取陰俱識。地界者，譬四識住。水界者，譬貪喜，〔攀緣四取陰識住〕。何等為四？ ^39-4

於色中，識住，攀緣色，喜貪潤澤，生長增廣。 ^39-5a

於受、想、行中，識住，攀緣受、想、行，貪喜潤澤，生長增廣。 ^39-5b

比丘！識於中，若來、若去、若住、若沒、若生長增廣。 ^39-6

比丘！若離色、受、想、行，識有若來、若去、若住、若生者，彼但有言數，問已不知，增益生癡，以非境界故。 ^39-7

色界離貪，離貪已，於色封滯意生縛斷；於色封滯意生縛斷已，攀緣斷；攀緣斷已，識無住處，不復生長增廣。 ^39-8a

受、想、行界離貪，離貪已，於行封滯〔意生縛〕斷，於行封滯意生縛斷已，攀緣斷；攀緣斷已，彼識無所住，不復生長增廣。 ^39-8b

不生長故不作行，不作行已住，住已知足，知足已解脫。解脫已，於諸世間都無所取、無所著，無所取、無所著已，自覺涅槃：我生已盡、梵行已立、所作已作、自知不受後有。 ^39-9

我說彼識不至東、西、南、北，四維、上、下，無所至趣，唯見法，欲入涅槃、寂滅、清涼、清淨、真實。」 ^39-10

佛說此經已，諸比丘聞佛所說，歡喜奉行。^39-11

## 封滯經 ^s40

如是我聞：一時，佛住舍衛國祇樹給孤獨園。 ^40-1

爾時，世尊告諸比丘：「封滯者不解脫，不封滯則解脫。 ^40-2

云何封滯不解脫？ ^40-3a

比丘！攀緣四取陰識住。云何為四？色封滯識住，受、想、行封滯識住。乃至非境界故。 ^40-3b

是名封滯故不解脫。 ^40-3c

云何不封滯則解脫？ ^40-4a

於色界離貪，〔受、想、行界〕離貪，乃至清涼、真實。 ^40-4b

是則不封滯則解脫。」 ^40-4c

佛說此經已，諸比丘聞佛所說，歡喜奉行。^40-5

## 五轉經 ^s41

如是我聞：一時，佛住舍衛國祇樹給孤獨園。 ^41-1

爾時，世尊告諸比丘：「有五受陰：色受陰，受、想、行、識受陰。我於此五受陰，五種如實知。色如實知，色集、色味、色患、色離如實知。如是受、想、行、識如實知，識集、識味、識患、識離如實知。 ^41-2

云何色如實知？ ^41-3a

諸所有色，一切四大及四大造色，是名色，如是色如實知。 ^41-3b

云何色集如實知？ ^41-4a

於色喜愛，是名色集，如是色集如實知。 ^41-4b

云何色味如實知？ ^41-5a

謂色因緣生喜樂，是名色味，如是色味如實知。 ^41-5b

云何色患如實知？ ^41-6a

若色無常、苦、變易法，是名色患，如是色患如實知。 ^41-6b

云何色離如實知？ ^41-7a

若於色調伏欲貪，斷欲貪，越欲貪，是名色離，如是色離如實知。 ^41-7b

云何受如實知？ ^41-8a

有六受身：眼觸生受，耳、鼻、舌、身、意觸生受，是名受，如是受如實知。 ^41-8b

云何受集如實知？ ^41-9a

觸集，是受集，如是受集如實知。 ^41-9b

云何受味如實知？ ^41-10a

緣六受生喜樂，是名受味，如是受味如實知。 ^41-10b

云何受患如實知？ ^41-11a

若受無常、苦、變易法，是名受患，如是受患如實知。 ^41-11b

云何受離如實知？ ^41-12a

於受調伏欲貪，斷欲貪，越欲貪，是名受離，如是受離如實知。 ^41-12b

云何想如實知？ ^41-13a

謂六想身。云何為六？謂眼觸生想，耳、鼻、舌、身、意觸生想，是名想，如是想如實知。 ^41-13b

云何想集如實知？ ^41-14a

謂觸集，是想集，如是想集如實知。 ^41-14b

云何想味如實知？ ^41-15a

想因緣生喜樂，是名想味，如是想味如實知。 ^41-15b

云何想患如實知？ ^41-16a

謂想無常、苦、變易法，是名想患，如是想患如實知。 ^41-16b

云何想離如實知？ ^41-17a

若於想調伏欲貪，斷欲貪，越欲貪，是名想離，如是想離如實知。 ^41-17b

云何行如實知？ ^41-18a

謂六思身，眼觸生思，耳、鼻、舌、身、意觸生思，是名為行，如是行如實知。 ^41-18b

云何行集如實知？ ^41-19a

觸集，是行集，如是行集如實知。 ^41-19b

云何行味如實知？ ^41-20a

謂行因緣生喜樂，是名行味，如是行味如實知。 ^41-20b

云何行患如實知？ ^41-21a

若行無常、苦、變易法，是名行患，如是行患如實知。 ^41-21b

云何行離如實知？ ^41-22a

若〔於〕行調伏欲貪，斷欲貪，越欲貪，是名行離，如是行離如實知。 ^41-22b

云何識如實知？ ^41-23a

謂六識身，眼識身，耳、鼻、舌、身、意識身，是名為識身，如是識身如實知。 ^41-23b

云何識集如實知？ ^41-24a

謂名色集，是名識集，如是識集如實知。 ^41-24b

云何識味如實知？ ^41-25a

識因緣生喜樂，是名識味，如是識味如實知。 ^41-25b

云何識患如實知？ ^41-26a

若識無常、苦、變易法，是名識患，如是識患如實知。 ^41-26b

云何識離如實知？ ^41-27a

謂於識調伏欲貪，斷欲貪，越欲貪，是名識離，如是識離如實知。 ^41-27b

比丘！若沙門、婆羅門，於色如是知、如是見；如是知、如是見，離欲向，是名正向，若正向者我說彼入。 ^41-28a

受、想、行、識，亦復如是。 ^41-28b

若沙門、婆羅門，於色如實知、如實見，於色生厭、離欲，不起諸漏，心得解脫。若心得解脫者，則為純一，純一者則梵行立，梵行立者離他自在，是名苦邊。 ^41-29a

受、想、行、識，亦復如是。」 ^41-29b

佛說此經已，諸比丘聞佛所說，歡喜奉行。^41-30

## 七處經 ^s42

如是我聞：一時，佛住舍衛國祇樹給孤獨園。 ^42-1

爾時，世尊告諸比丘：「有七處善、三種觀義，盡於此法得漏盡，得無漏心解脫、慧解脫，現法自知，身作證具足住：我生已盡、梵行已立、所作已作、自知不受後有。 ^42-2

云何比丘七處善？ ^42-3a

比丘！如實知色、色集、色滅、色滅道跡、色味、色患、色離如實知。如是受、想、行、識、識集、識滅、識滅道跡、識味、識患、識離如實知。 ^42-3b

云何色如實知？ ^42-4a

諸所有色，一切四大及四大造色，是名為色，如是色如實知。 ^42-4b

云何色集如實知？ ^42-5a

愛喜，是名色集，如是色集如實知。 ^42-5b

云何色滅如實知？ ^42-6a

愛喜滅，是名色滅，如是色滅如實知。 ^42-6b

云何色滅道跡如實知？ ^42-7a

謂八聖道：正見、正志、正語、正業、正命、正方便、正念、正定，是名色滅道跡，如是色滅道跡如實知。 ^42-7b

云何色味如實知？ ^42-8a

謂色因緣生喜樂，是名色味，如是色味如實知。 ^42-8b

云何色患如實知？ ^42-9a

若色無常、苦、變易法，是名色患，如是色患如實知。 ^42-9b

云何色離如實知？ ^42-10a

謂於色調伏欲貪、斷欲貪、越欲貪，是名色離，如是色離如實知。 ^42-10b

云何受如實知？ ^42-11a

謂六受，眼觸生受，耳、鼻、舌、身、意觸生受，是名受，如是受如實知。 ^42-11b

云何受集如實知？ ^42-12a

觸集，是受集，如是受集如實知。 ^42-12b

云何受滅如實知？ ^42-13a

觸滅，是受滅，如是受滅如實知。 ^42-13b

云何受滅道跡如實知？ ^42-14a

謂八聖道，正見乃至正定，是名受滅道跡，如是受滅道跡如實知。 ^42-14b

云何受味如實知？ ^42-15a

受因緣生喜樂，是名受味，如是受味如實知。 ^42-15b

云何受患如實知？ ^42-16a

〔若受〕無常、苦、變易法，是名受患，如是受患如實知。 ^42-16b

云何受離如實知？ ^42-17a

若於受調伏欲貪、斷欲貪、越欲貪，是名受離，如是受離如實知。 ^42-17b

云何想如實知？ ^42-18a

謂六想，眼觸生想，耳、鼻、舌、身、意觸生想，是名為想，如是想如實知。 ^42-18b

云何想集如實知？ ^42-19a

觸集，是想集，如是想集如實知。 ^42-19b

云何想滅如實知？ ^42-20a

觸滅，是想滅，如是想滅如實知。 ^42-20b

云何想滅道跡如實知？ ^42-21a

謂八聖道，正見乃至正定，是名想滅道跡，如是想滅道跡如實知。 ^42-21b

云何想味如實知？ ^42-22a

想因緣生喜樂，是名想味，如是想味如實知。 ^42-22b

云何想患如實知？ ^42-23a

若想無常、苦、變易法，是名想患，如是想患如實知。 ^42-23b

云何想離如實知？ ^42-24a

若於想調伏欲貪、斷欲貪、越欲貪，是名想離，如是想離如實知。 ^42-24b

云何行如實知？ ^42-25a

謂六思身，眼觸生思，耳、鼻、舌、身、意觸生思，是名為行，如是行如實知。 ^42-25b

云何行集如實知？ ^42-26a

觸集，是行集，如是行集如實知。 ^42-26b

云何行滅如實知？ ^42-27a

觸滅，是行滅，如是行滅如實知。 ^42-27b

云何行滅道跡如實知？ ^42-28a

謂八聖道，正見乃至正定，是名行滅道跡，如是行滅道跡如實知。 ^42-28b

云何行味如實知？ ^42-29a

行因緣生喜樂，是名行味，如是行味如實知。 ^42-29b

云何行患如實知？ ^42-30a

若行無常、苦、變易法，是名行患，如是行患如實知。 ^42-30b

云何行離如實知？ ^42-31a

若於行調伏欲貪、斷欲貪、越欲貪，是名行離，如是行離如實知。 ^42-31b

云何識如實知？ ^42-32a

謂六識身，眼識、耳、鼻、舌、身、意識身，是名為識，如是識如實知。 ^42-32b

云何識集如實知？ ^42-33a

名色集，是識集，如是識集如實知。 ^42-33b

云何識滅如實知？ ^42-34a

名色滅，是識滅，如是識滅如實知。 ^42-34b

云何識滅道跡如實知？ ^42-35a

謂八聖道，正見乃至正定，是名識滅道跡，如是識滅道跡如實知。 ^42-35b

云何識味如實知？ ^42-36a

識因緣生喜樂，是名識味，如是識味如實知。 ^42-36b

云何識患如實知？ ^42-37a

若識無常、苦、變易法，是名識患，如是識患如實知。 ^42-37b

云何識離如實知？ ^42-38a

若識調伏欲貪、斷欲貪、越欲貪，是名識離，〔如是識離〕如實知。 ^42-38b

比丘！是名七處善。 ^42-39

云何三種觀義？ ^42-40a

比丘！若於空閑、樹下、露地，觀察陰、界、入，正方便思惟其義，是名比丘三種觀義。 ^42-40b

是名比丘七處善、三種觀義，盡於此法得漏盡，得無漏心解脫、慧解脫，現法自知，作證具足住：我生已盡、梵行已立、所作已作、自知不受後有。」 ^42-41

佛說此經已，諸比丘聞佛所說，歡喜奉行。^42-42

## 取著經 ^s43

如是我聞：一時，佛住舍衛國祇樹給孤獨園。 ^43-1

爾時，世尊告諸比丘：「取故生著，不取則不著。諦聽！善思！當為汝說。」 ^43-2

比丘白佛：「唯然，受教。」 ^43-3

佛告比丘：「云何取故生著？ ^43-4a

愚癡無聞凡夫，於色見是我、異我、相在，見色是我、我所而取。取已，彼色若變、若異，心亦隨轉；心隨轉已，亦生取著攝受心住。攝受心住故，則生恐怖、障礙、心亂，以取著故。 ^43-4b

愚癡無聞凡夫，於受、想、行、識見我、異我、相在，見識是我、我所而取。取已，彼識若變、若異，彼心隨轉，心隨轉故則生取著攝受心住。住已，則生恐怖、障礙、心亂，以取著故。 ^43-4c

是名取著。 ^43-4d

云何名不〔取〕著？ ^43-5a

多聞聖弟子，於色不見我、異我、相在，於色不見我、我所而取。不見我、我所而取〔已〕，彼色若變、若異，心不隨轉；心不隨轉故，不生取著攝受心住。不攝受〔心〕住故，則不生恐怖、障礙、心亂，〔以〕不取著故。 ^43-5b

如是受、想、行、識，不見我、異我、相在，不見我、我所而取，彼識若變、若異，心不隨轉，心不隨轉故，不取著攝受心住。不攝受心住故，心不恐怖、障礙、心亂，以不取著故。 ^43-5c

是名不取著。 ^43-5d

是名取著、不取著。」 ^43-6

佛說此經已，諸比丘聞佛所說，歡喜奉行。^43-7

## 繫著經 ^s44

如是我聞：一時，佛住舍衛國祇樹給孤獨園。 ^44-1

爾時，世尊告諸比丘：「若生則繫著，不生則不繫著。諦聽！善思！當為汝說。 ^44-2

云何若生則繫著？ ^44-3a

愚癡無聞凡夫，於色集、色滅、色味、色患、色離不如實知故，於色愛喜、讚歎、取著，於色是我、我所而取。取已，彼色若變、若異，心隨變異；心隨變異故，則攝受心住。攝受心住故，則生恐怖、障礙、顧念，以生繫著故。 ^44-3b

受、想、行、識，亦復如是。 ^44-3c

是名生〔則〕繫著。 ^44-3d

云何不生〔則〕不繫著？ ^44-4a

多聞聖弟子，色集、色滅、色味、色患、色離如實知，如實知故，不愛喜、讚歎、取著，不繫我、我所而取。以不取故，彼色若變、若異，心不隨變異；心不隨變異故，心不繫著攝受心住。不攝受心住故，心不恐怖、障礙、顧念，以不生〔則〕不著故。 ^44-4b

受、想、行、識，亦復如是。 ^44-4c

是名不生〔則〕不繫著。」 ^44-4d

佛說此經已，諸比丘聞佛所說，歡喜奉行。^44-5

## 覺經 ^s45

如是我聞：一時，佛住舍衛國祇樹給孤獨園。 ^45-1

爾時，世尊告諸比丘：「有五受陰。云何為五？色受陰，受、想、行、識受陰。 ^45-2

若諸沙門、婆羅門見有我者，一切皆於此五受陰見我。 ^45-3

諸沙門、婆羅門，見色是我，色異我，我在色，色在我。 ^45-4a

見受、想、行、識是我，識異我，我在識，識在我。 ^45-4b

愚癡無聞凡夫，以無明故，見色是我、異我、相在，言我真實不捨。以不捨故，諸根增長；諸根長已，增諸觸。六觸入處所觸故，愚癡無聞凡夫起苦、樂覺，從觸入處起。何等為六？謂眼觸入處，耳、鼻、舌、身、意觸入處。如是比丘！有意界、法界、無明界。愚癡無聞凡夫，無明觸故，起有覺、無覺、有無覺；我勝覺、我等覺、我卑覺；我知、我見覺。如是知、如是見覺，皆由六觸入故。 ^45-5a

多聞聖弟子，於此六觸入處，捨離無明而生明，不生有覺、無覺、有無覺；勝覺、等覺、卑覺；我知、我見覺。如是知、如是見已，先所起無明觸滅，後明觸覺起。」 ^45-5b

佛說此經已，諸比丘聞佛所說，歡喜奉行。^45-6

## 三世陰所食經 ^s46

如是我聞：一時，佛住舍衛國祇樹給孤獨園。 ^46-1

爾時，世尊告諸比丘：「有五受陰。云何為五？〔色受陰〕，受、想、行、識受陰。 ^46-2

若沙門、婆羅門，以宿命智自識種種宿命，已識、當識、今識，皆於此五受陰已識、當識、今識。我過去所經如是色、如是受、如是想、如是行、如是識。 ^46-3

若可閡、可分，是名色受陰。 ^46-4a

指所礙，若手、若石、若杖、若刀、若冷、若暖、若渴、若飢、若蚊虻諸毒蟲、風雨觸，是名觸閡，是故閡是色受陰。 ^46-4b

復以此色受陰，無常、苦、變易。 ^46-4c

諸覺相是受受陰，何所覺？ ^46-5a

覺苦、覺樂、覺不苦不樂，是故名覺相是受受陰。 ^46-5b

復以此受受陰，是無常、苦、變易。 ^46-5c

諸想是想受陰，何所想？ ^46-6a

少想、多想、無量想，都無所有作無所有想，是故名想受陰。 ^46-6b

復以此想受陰，是無常、苦、變易法。 ^46-6c

為作相是行受陰，何所為作？ ^46-7a

於色為作，於受、想、行、識為作，是故為作相是行受陰。 ^46-7b

復以此行受陰，是無常、苦、變易法。 ^46-7c

別知相是識受陰，何所識？ ^46-8a

識色，識聲、香、味、觸、法，是故名識受陰。 ^46-8b

復以此識受陰，是無常、苦、變易法。 ^46-8c

諸比丘！彼多聞聖弟子，於此色受陰，作如是學：我今為現在色所食，過去世已曾為彼色所食，如今現在。 ^46-9a

復作是念：我今為現在色所食，我若復樂著未來色者，當復為彼色所食，如今現在。 ^46-9b

作如是知已，不顧過去色，不樂著未來色，於現在色生厭、離欲、〔滅盡〕、向滅。 ^46-9c

多聞聖弟子，於此受、想、行、識受陰，〔作如是〕學：我今現在為現在識所食，於過去世已曾為識所食，如今現在。 ^46-10a

我今已為現在識所食，若復樂著未來識者，亦當復為彼識所食，如今現在。 ^46-10b

如是知已，不顧過去識，不樂未來識，於現在識生厭、離欲、滅盡、向滅。 ^46-10c

〔減〕而不增，退而不進，滅而不起，捨而不取。 ^46-11

於何減而不增？色減而不增，受、想、行、識減而不增。 ^46-12

於何退而不進？色退而不進，受、想、行、識退而不進。 ^46-13

於何滅而不起？色滅而不起，受、想、行、識滅而不起。 ^46-14

於何捨而不取？色捨而不取，受、想、行、識捨而不取。 ^46-15

減而不增，寂減而住；退而不進，寂退而住；滅而不起，寂滅而住；捨而不取，不生繫著。不繫著已，自覺涅槃：我生已盡、梵行已立、所作已作、自知不受後有。」 ^46-16

佛說此經時，眾多比丘不起諸漏，心得解脫。 ^46-17

佛說此經已，諸比丘聞佛所說，歡喜奉行。
我卑下種子，封滯五轉七，二繫著及覺，三世〔陰所〕食。^46-18

## 信經 ^s47

如是我聞：一時，佛住舍衛國祇樹給孤獨園。 ^47-1

爾時，世尊告諸比丘：「信心善男子應作是念：我應隨順法，我當於色多修厭離住，於受、想、行、識多修厭離住。 ^47-2

信心善男子即於色多修厭離住，於受、想、行、識多修厭離住故，於色得厭，於受、想、行、識得厭；厭已，離欲、解脫，解脫知見：我生已盡、梵行已立、所作已作、自知不受後有。」 ^47-3

佛說此經已，諸比丘聞佛所說，歡喜奉行。^47-4

## 信經 ^s48

如是我聞：一時，佛住舍衛國祇樹給孤獨園。 ^48-1

爾時，世尊告諸比丘：「信心善男子，正信非家出家，自念：我應隨順法，於色當多修厭住，於受、想、行、識多修厭住。 ^48-2

信心善男子正信非家出家，於色多修厭住，於受、想、行、識多修厭住已，於色得離，於受、想、行、識得離，我說是等悉離一切生老病死、憂悲惱苦。」 ^48-3

佛說此經已，諸比丘聞佛所說，歡喜奉行。^48-4

## 阿難經 ^s49

如是我聞：一時，佛住舍衛國祇樹給孤獨園。 ^49-1

爾時，世尊告尊者阿難曰：「若信心長者、長者子來問汝言：於何等法知其生滅？汝當云何答乎？」 ^49-2

阿難白佛：「世尊！若有長者、長者子來問我者，我當答言：知色是生滅法，知受、想、行、識是生滅法。世尊！若長者、長者子如是問者，我當如是答。」 ^49-3

佛告阿難：「善哉！善哉！應如是答。
所以者何？色是生滅法，受、想、行、識是生滅法。 ^49-4

知色是生滅法者，名為知色；知受、想、行、識是生滅法者，名為〔知受、想、行、識〕。」 ^49-5

佛說此經已，諸比丘聞佛所說，歡喜奉行。^49-6

## 阿難經 ^s50

如是我聞：一時，佛住舍衛國祇樹給孤獨園。 ^50-1

爾時，世尊告尊者阿難曰：「若有諸外道出家來問汝言：阿難！世尊何故教人修諸梵行？如是問者，云何答乎？」 ^50-2

阿難白佛：「世尊！若外道出家來問我言：阿難！世尊何故教人修諸梵行者，我當答言：為於色修厭、離欲、滅盡、解脫、不生故，世尊教人修諸梵行。 ^50-3a

為於受、想、行、識，修厭、離欲、滅盡、解脫、不生故，教人修諸梵行。世尊！若有外道出家作如是問者，我當作如是答。」 ^50-3b

佛告阿難：「善哉！善哉！應如是答。
所以者何？我實為於色修厭、離欲、滅盡、解脫、不生故，教人修諸梵行。 ^50-4a

於受、想、行、識，修厭、離欲、滅盡、解脫、不生故，教人修諸梵行。」 ^50-4b

佛說此經已，尊者阿難聞佛所說，歡喜奉行。^50-5

## 壞法經 ^s51

如是我聞：一時，佛住舍衛國祇樹給孤獨園。 ^51-1

爾時，世尊告諸比丘：「我今為汝說壞、不壞法，諦聽！善思！當為汝說。 ^51-2

諸比丘！色是壞法；彼色滅，涅槃是不壞法。 ^51-3a

受、想、行、識是壞法；彼識滅，涅槃是不壞法。」 ^51-3b

佛說此經已，諸比丘聞佛所說，歡喜奉行。 ^51-4

《鬱低迦修多羅》，如《增一阿含經》四法中說。^51-5

## 婆羅門經 ^s53

如是我聞：一時，佛在拘薩羅國人間遊行，於薩羅聚落，村北申恕林中住。 ^53-1

爾時，聚落主大姓婆羅門，聞：「沙門釋種子，於釋迦大姓，剃除鬚髮，著袈裟衣，正信非家，出家學道，成無上等正覺。於此拘薩羅國人間遊行，到〔薩羅〕聚落村北申恕林中住。 ^53-2a

又彼沙門瞿曇，如是色貌、名稱、真實功德，天、人讚歎，聞于八方。 ^53-2b

為如來、應、等正覺、明行足、善逝、世間解、無上士、調御丈夫、天人師、佛、世尊。 ^53-2c

於諸世間，諸天魔、梵，沙門、婆羅門中，大智能自證知：我生已盡、梵行已立、所作已作、自知不受後有。 ^53-2d

為世說法，初、中、後善，善義、善味，純一滿淨，梵行清白，演說妙法。善哉應見！善哉應往！善應敬事！」 ^53-2e

作是念已，即便嚴駕，多將翼從，執持金瓶、〔金杖〕、傘蓋，往詣佛所，恭敬奉事。到於林口，下車步進，至世尊所，問訊安不，卻坐一面，白世尊曰：「沙門瞿曇！何論？何說？」 ^53-3

佛告婆羅門：「我論因、說因。」 ^53-4

又白佛言：「云何論因？云何說因？」 ^53-5

佛告婆羅門：「有因有緣集世間，有因有緣世間集，有因有緣滅世間，有因有緣世間滅。」 ^53-6

婆羅門白佛言：「世尊！云何為有因有緣集世間，有因有緣世間集？」 ^53-7

佛告婆羅門：「愚癡無聞凡夫，色集、色滅、色味、色患、色離不如實知，不如實知故，愛樂於色、讚歎於色、染著心住。彼於色愛樂故取，取緣有，有緣生，生緣老死、憂悲惱苦，是則大苦聚集。 ^53-8a

受、想、行、識，亦復如是。 ^53-8b

婆羅門！是名有因有緣集世間，有因有緣世間集。」 ^53-8c

婆羅門白佛言：「云何為有因有緣滅世間，有因有緣世間滅？」 ^53-9

佛告婆羅門：「多聞聖弟子，於色集、色滅、色味、色患、色離如實知，如實知已，於彼色不愛樂、不讚歎、不染著、不留住。不愛樂、不留住故，色愛則滅，愛滅則取滅，取滅則有滅，有滅則生滅，生滅則老死、憂悲惱苦滅。 ^53-10a

受、想、行、識，亦復如是。 ^53-10b

婆羅門！是名有因有緣滅世間，〔有〕因有緣世間滅。 ^53-10c

婆羅門！是名論因，是名說因。」 ^53-11

婆羅門白佛言：「瞿曇！如是論因，如是說因。世間多事，今請辭還。」 ^53-12

佛告婆羅門：「宜知是時。」 ^53-13

佛說此經已，諸婆羅門聞佛所說，歡喜隨喜，禮足而去。^53-14

## 世間經 ^s54

如是我聞：一時，佛住〔波羅柰國〕仙人住處鹿野苑中。 ^54-1

彼時，毘迦多魯迦聚落，有婆羅門，來詣佛所，恭敬問訊，卻坐一面，白佛言：「瞿曇！我有年少弟子，知天文、族姓，為諸大眾占相吉凶，言有必有，言無必無，言成必成，言壞必壞。瞿曇！於意云何？」 ^54-2

佛告婆羅門：「且置汝年少弟子知天文、族姓，我今問汝，隨汝意答。婆羅門！於意云何？色本無〔種姓〕耶？」 ^54-3

答曰：「如是，世尊！」 ^54-4

「受、想、行、識本無〔種姓〕耶？」 ^54-5

答曰：「如是，世尊！」 ^54-6

佛告婆羅門：「汝言我年少弟子，知天文、族姓，為諸大眾作如是說：言有必有，言無必無，知見非不實耶？」 ^54-7

婆羅門白佛：「如是，世尊！」 ^54-8

佛告婆羅門：「於意云何？頗有色常住百歲耶？為異生異滅耶？受、想、行、識常住百歲耶？異生異滅耶？」 ^54-9

答曰：「如是，世尊！」 ^54-10

佛告婆羅門：「於意云何？汝年少弟子，知天文、族姓，為大眾說成者不壞，知見非不異耶？」 ^54-11

答曰：「如是，世尊！」 ^54-12

佛告婆羅門：「於意云何？此法、彼法，此說、彼說，何者為勝？」 ^54-13

婆羅門白佛言：「世尊！此如法說。如佛所說，顯現、開發。譬如有人溺水能救、〔獲囚〕能救、迷方示路、〔闇處〕明燈。世尊！今日善說勝法，亦復如是，顯現、開發。」 ^54-14

佛說此經已，毘迦多魯迦婆羅門聞佛所說，歡喜隨喜，即從坐起，禮足而去。^54-15

## 陰經 ^s55

如是我聞：一時，佛在〔波羅柰國〕仙人住處鹿野苑中。 ^55-1

爾時，世尊告諸比丘：「我今當說陰及受陰。 ^55-2

云何為陰？ ^55-3a

若所有諸色，若過去、若未來、若現在，若內、若外，若麤、若細，若好、若醜，若遠、若近，彼一切總說色陰。 ^55-3b

隨諸所有受、想、行、識，亦復如是，彼一切總說受、想、行、識陰。 ^55-3c

是名為陰。 ^55-3d

云何為受陰？ ^55-4a

若色是有漏，是取；若彼色過去、未來、現在，生貪欲、瞋恚、愚癡，及餘種種上煩惱心法。 ^55-4b

受、想、行、識，亦復如是。 ^55-4c

是名受陰。」 ^55-4d

佛說此經已，諸比丘聞佛所說，歡喜奉行。^55-5

## 漏無漏法經 ^s56

如是我聞：一時，佛在〔波羅柰國〕仙人住處鹿野苑中。 ^56-1

爾時，世尊告諸比丘：「我今當說有漏、無漏法。 ^56-2

〔云何有漏法？〕 ^56-3a

若色有漏，是取，彼色能生愛、恚。 ^56-3b

如是受、想、行、識有漏，是取，彼〔受、想、行〕、識，能生愛、恚。 ^56-3c

是名有漏法。 ^56-3d

〔云何無漏法？〕 ^56-4a

諸所有色無漏，非受，彼色若過去、未來、現在，彼色不生愛、恚。 ^56-4b

如是受、想、行、識無漏，非受，彼〔受、想、行〕、識，若過去、未來、現在，不生貪、恚。 ^56-4c

是名無漏法。」 ^56-4d

佛說此經已，諸比丘聞佛所說，歡喜奉行。
二信二阿難，壞法鬱低迦，〔薩羅及世間，陰漏無漏法〕。^56-5

## 疾漏盡經 ^s57

如是我聞：一時，佛住舍衛國祇樹給孤獨園。 ^57-1

爾時，世尊著衣持缽，入舍衛城乞食；還，持衣缽，不語眾，不告侍者，獨一無二，於西方國土人間遊行。 ^57-2

時安陀林中有一比丘，遙見世尊不語眾，不告侍者，獨一無二。見已，進詣尊者阿難所，白阿難言：「尊者當知！世尊不語眾，不告侍者，獨一無二而出遊行。」 ^57-3

爾時，阿難語彼比丘：「若使世尊不語眾，不告侍者，獨一無二而出遊行，不應隨從。
所以者何？今日世尊欲住〔寂滅〕，少事故。」 ^57-4

爾時，世尊遊行，北至半闍國波陀聚落，於人所守護林中，住一跋陀薩羅樹下。 ^57-5

時有眾多比丘，詣阿難所，語阿難言：「今聞世尊住在何所？」 ^57-6

阿難答曰：「我聞世尊北至半闍國波陀聚落，人所守護林中，跋陀薩羅樹下。」 ^57-7

時諸比丘語阿難曰：「尊者〔當〕知！我等不見世尊已久，若不憚勞者，可共往詣世尊，哀愍故。」 ^57-8

阿難知時，默然而許。 ^57-9

爾時，尊者阿難與眾多比丘，夜過晨朝，著衣持缽，入舍衛城乞食。乞食已，還精舍，舉臥具，持衣缽，出至西方人間遊行，北至半闍國波陀聚落，人〔所〕守護林中。 ^57-10

時尊者阿難與眾多比丘，置衣缽，洗足已，詣世尊所，頭面禮足，於一面坐。 ^57-11

爾時，世尊為眾多比丘說法，示、教、利、喜。 ^57-12

爾時，座中有一比丘，作是念：「云何知、云何見，疾得漏盡？」 ^57-13

爾時，世尊知彼比丘心之所念，告諸比丘：「若有比丘於此座中作是念，云何知、云何見，疾得漏盡者，我已說法言：當善觀察諸陰，所謂四念處、四正勤、四如意足、五根、五力、七覺分、八聖道分。 ^57-14a

我已說如是法，觀察諸陰，而今猶有善男子不勤欲作、不勤樂、不勤念、不勤信而自慢惰，不能增進得盡諸漏。 ^57-14b

若復善男子，於我所說法，觀察諸陰，勤欲、勤樂、勤念、勤信，彼能疾得盡諸漏。 ^57-14c

愚癡無聞凡夫，於色見是我，若見我者，是名為行。 ^57-15a

彼行何因、何集、何生、何轉？無明觸生愛，緣愛起彼行。 ^57-15b

彼愛何因、何集、何生、何轉？彼愛受因、受集、受生、受轉。 ^57-15c

彼受何因、何集、何生、何轉？彼受觸因、觸集、觸生、觸轉。 ^57-15d

彼觸何因、何集、何生、何轉？謂彼觸六入處因、六入處集、六入處生、六入處轉。 ^57-15e

彼六入處，無常、有為、心、緣起法；彼〔觸、受、愛、行〕，亦無常、有為、心、緣起法。〔作如是知，如是見者，疾得漏盡。〕 ^57-15f

如是觀者，而見色是我，不見色是我而見色是我所，不見色是我所而見色在我，不見色在我而見我在色。 ^57-16

不見我在色而見受是我，不見受是我而見受是我所，不見受是我所而見受在我，不見受在我而見我在受。 ^57-17

不見我在受而見想是我，不見想是我而見想是我所，不見想是我所而見想在我，不見想在我而見我在想。 ^57-18

不見我在想而見行是我，不見行是我而見行是我所，不見行是我所而見行在我，不見行在我而見我在行。 ^57-19

不見我在行而見識是我，不見識是我而見識是我所，不見識是我所而見識在我，不見識在我而見我在識。 ^57-20

不見我在識，復作斷見、壞有見，不作斷見、壞有見而不離我慢，不離我慢者而復見我，見我者即是行。 ^57-21a

彼行何因、何集、何生、何轉？如前所說，乃至我慢。作如是知，如是見者，疾得漏盡。」 ^57-22b

佛說〔此〕經已，諸比丘聞佛所說，歡喜奉行。^57-23

## 陰根經 ^s58

如是我聞：一時，佛住舍衛國東園鹿母講堂。 ^58-1

爾時，世尊於晡時從禪覺，於諸比丘前敷座而坐，告諸比丘：有五受陰。云何為五？謂色受陰，受、想、行、識受陰。」 ^58-2

時有一比丘，從座起，整衣服，偏袒右肩，右膝著地，合掌白佛言：「世尊！此五受陰，色受陰，受、想、行、識受陰耶？」 ^58-3

佛告比丘：「還坐而問，當為汝說。」 ^58-4

時彼比丘為佛作禮，還復本坐，白佛言：「世尊！此五受陰以何為根？以何集？以何生？以何〔轉〕？」 ^58-5

佛告比丘：「此五受陰，欲為根，欲集、欲生、欲轉。」 ^58-6

時彼比丘聞佛所說，歡喜隨喜而白佛言：「世尊為說〔五受陰〕，善哉所說。今當更問世尊：〔為五陰〕即受？為五陰異受耶？」 ^58-7

佛告比丘：「非五陰即受，亦非五陰異受。能於彼有欲貪者，是五受陰。」 ^58-8

比丘白佛：「善哉世尊！歡喜隨喜。今復更問：世尊！有二陰相關耶？」 ^58-9

佛告比丘：「如是，如是！猶若有一人，如是思惟：我於未來得如是色、如是受、如是想、如是行、如是識，是名比丘陰、陰相關也。」 ^58-10

比丘白佛：「善哉所說，歡喜隨喜，更有所問：世尊！云何名陰？」 ^58-11

佛告比丘：「諸所有色，若過去、若未來、若現在，若內、若外，若麤、若細，若好、若醜，若遠、若近，彼一切總說陰，是名為陰。 ^58-12a

受、想、行、識，亦復如是。 ^58-12b

如是比丘！是名為陰。」 ^58-12c

比丘白佛：「善哉所說，歡喜隨喜。更有所問：世尊！何因、何緣名為色陰？何因、何緣名受、想、行、識陰？」 ^58-13

佛告比丘：「四大因、四大緣，是名色陰。
所以者何？諸所有色陰，彼一切悉皆四大緣、四大造故。 ^58-14a

觸因、觸緣，生受、想、行，是故名受、想、行陰。
所以者何？若所有受、想、行，彼一切觸緣故。 ^58-14b

名色因、名色緣，是故名為識陰。
所以者何？若所有識，彼一切名色緣故。」 ^58-14c

比丘白佛：「善哉所說，歡喜隨喜。更有所問：云何色味？云何色患？云何色離？云何受、想、行、識味？云何識患？云何識離？」 ^58-15

佛告比丘：「緣色生喜樂，是名色味。若色無常、苦、變易法，是名色患。若於色調伏欲貪、斷欲貪、越欲貪，是名色離。 ^58-16a

若緣受、想、行、識生喜樂，是名〔受、想、行〕、識味。受、想、行、識，無常、苦、變易法，是名〔受、想、行〕、識患。於受、想、行、識，調伏欲貪、斷欲貪、越欲貪，是名〔受、想、行〕、識離。」 ^58-16b

比丘白佛：「善哉所說，歡喜隨喜。更有所問：世尊！云何生我慢？」 ^58-17

佛告比丘：「愚癡無聞凡夫，於色見我、異我、相在；於受、想、行、識，見我、異我、相在，於此生我慢。」 ^58-18

比丘白佛：「善哉所說，歡喜隨喜。更有所問：世尊！云何得無我慢？」 ^58-19

佛告比丘：「多聞聖弟子，不於色見我、異我、相在；不於受、想、行、識，見我、異我、相在。」 ^58-20

比丘白佛：「善哉所說。更有所問：何所知、何所見，〔疾〕得漏盡？」 ^58-21

佛告比丘：「諸所有色，若過去、若未來、若現在，若內、若外，若麤、若細，若好、若醜，若遠、若近，彼一切非我、不異我、不相在。 ^58-22a

受、想、行、識，亦復如是。 ^58-22b

比丘！如是知、如是見，疾得漏盡。」 ^58-22c

爾時，會中復有異比丘，鈍根無知，在無明殼，起惡邪見而作是念：「若無我者，作無我業，於未來世誰當受報？」 ^58-23

爾時，世尊知彼比丘心之所念，告諸比丘：「於此眾中，若有愚癡人，無智明而作是念：若色無我，受、想、行、識無我，作無我業，誰當受報？如是所疑，先以解釋。 ^58-24

彼云何比丘！色為常耶？為非常耶？」 ^58-25a

答言：「無常，世尊！」 ^58-25b

「若無常者是苦耶？」 ^58-25c

答言：「是苦，世尊！」 ^58-25d

「若無常、苦，是變易法，多聞聖弟子，於中寧見是我、異我、相在不？」 ^58-25e

答言：「不也，世尊！」 ^58-25f

「受、想、行、識，亦復如是。 ^58-26

是故，比丘！若所有色，若過去、若未來、若現在，若內、若外，若麤、若細，若好、若醜，若遠、若近，彼一切非我、非我所，如是見者，是為正見。 ^58-27a

受、想、行、識，亦復如是。 ^58-28b

多聞聖弟子如是觀者，便修厭，厭已離欲，離欲已解脫，解脫知見：我生已盡、梵行已立、所作已作、自知不受後有。」 ^58-29

佛說此經時，眾多比丘不起諸漏，心得解脫。 ^58-30

佛說此經已，諸比丘聞佛所說，歡喜奉行。
陰根陰即受，二陰共相關，名字〔因緣味〕，我慢疾漏盡。^58-31

## 生滅經 ^s59

如是我聞：一時，佛住舍衛國祇樹給孤獨園。 ^59-1

爾時，世尊告諸比丘：「有五受陰。云何為五？色受陰、受、想、行、識受陰。 ^59-2

觀此五受陰是生滅法，所謂此色、此色集、此色滅；此受、想、行、識、此識集、此識滅。 ^59-3

云何色集？云何色滅？云何受、想、行、識集？云何受、想、行、識滅？ ^59-4

愛喜集，是色集；愛喜滅，是色滅。 ^59-5a

觸集，是受、想、行集；觸滅，是受、想、行滅。 ^59-5b

名色集，是識集；名色滅，是識滅。 ^59-5c

比丘！如是色集、色滅，是為色集、色滅。 ^59-6a

如是受、想、行、識集，受、想、行、識滅，是為受、想、行、識集，受、想、行、識滅。」 ^59-6b

佛說此經已，時諸比丘聞佛所說，歡喜奉行。^59-7

## 不樂經 ^s60

如是我聞：一時，佛住舍衛國祇樹給孤獨園。 ^60-1

爾時，世尊告諸比丘：「有五受陰。何等為五？所謂色受陰，受、想、行、識受陰。 ^60-2

善哉！比丘不樂於色、不讚歎色、不取於色、不著於色。 ^60-3a

善哉！比丘不樂於受、想、行、識，不讚歎識、不取於識、不著於識。
所以者何？ ^60-3b

若比丘不樂於色、不讚歎色、不取於色、不著於色，則於色不樂，心得解脫。 ^60-4a

如是受、想、行，〔不樂〕於識、不讚歎識、不取於識、不著於識，則於識不樂，心得解脫。 ^60-4b

若比丘不樂於色，心得解脫。 ^60-5a

如是受、想、行、識不樂，心得解脫。 ^60-5b

不滅不生，平等捨住，正念、正智。 ^60-6

彼比丘如是知、如是見者，前際俱見永盡無餘；前際俱見永盡無餘已，後際俱見亦永盡無餘；後際俱見永盡無餘已，前、後際俱見永盡無餘，無所封著。無所封著者，於諸世間都無所取，無所取者亦無所求；無所求者，自覺涅槃：我生已盡、梵行已立、所作已作、自知不受後有。」 ^60-7

佛說此經已，時諸比丘聞佛所說，歡喜奉行。^60-8

## 分別經 ^s61

如是我聞：一時，佛住舍衛國祇樹給孤獨園。 ^61-1

爾時，世尊告諸比丘：「有五受陰。何等為五？謂色受陰，受、想、行、識受陰。 ^61-2

云何色受陰？所有色，彼一切四大及四大所造色，是名為色受陰。復次，彼色是無常、苦、變易之法。若彼色受陰永斷無餘，究竟捨、離、滅、盡、離欲、寂、沒，餘色受陰更不相續、不起、不出，是名為妙、是名寂靜、是名捨離一切有餘，愛盡、無欲、滅盡、涅槃。 ^61-3a

云何受受陰？謂六受身。何等為六？謂眼觸生受，耳、鼻、舌、身、意觸生受，是名受受陰。復次，彼受受陰，無常、苦、變易之法，乃至滅盡、涅槃。 ^61-3b

云何想受陰？謂六想身。何等為六？謂眼觸生想，乃至意觸生想，是名想受陰。復次，彼想受陰，無常、苦、變易之法，乃至滅盡、涅槃。 ^61-3c

云何行受陰？謂六思身。何等為六？謂眼觸生思，乃至意觸生思，是名行受陰。復次，彼行受陰，無常、苦、變易之法，乃至滅盡、涅槃。 ^61-3d

云何識受陰？謂六識身。何等為六？謂眼識身，乃至意識身，是名識受陰。復次，彼識受陰，是無常、苦、變易之法，乃至滅盡、涅槃。 ^61-3e

比丘！若於此法，以智慧思惟、觀察、分別、忍，是名隨信行，超昇離生，越凡夫地，未得須陀洹果，中間不死，必得須陀洹果。 ^61-4

比丘！若於此法，增上智慧思惟、觀察、忍，是名隨法行，超昇離生，越凡夫地，未得須陀洹果，中間不死，必得須陀洹果。 ^61-5

比丘！於此法如實正慧等見，三結盡斷知，謂身見、戒取、疑。比丘！是名須陀洹果，不墮惡道，必定正趣三菩提，七有天人往生，然後究竟苦邊。 ^61-6

比丘！若於此法如實正慧等見，不起心漏，名阿羅漢，諸漏已盡、所作已作、捨離重擔、逮得己利、盡諸有結、正智心得解脫。」 ^61-7

佛說此經已，諸比丘聞佛所說，歡喜奉行。^61-8

## 分別經 ^s62

如是我聞：一時，佛住舍衛國祇樹給孤獨園。 ^62-1

爾時，世尊告諸比丘：「有五受陰。謂色受陰，受、想、行、識受陰。 ^62-2

愚癡無聞凡夫，無慧、無明，於五受陰生我見、繫著、使、心結縛而生貪欲。 ^62-3a

比丘！多聞聖弟子，有慧、有明，於此五受陰，〔不見〕我、繫著、使、心結縛而起貪欲。 ^62-3b

云何愚癡無聞凡夫，無慧、無明，於五受陰見我、繫著、使、心結縛而生貪欲？ ^62-4a

比丘！愚癡無聞凡夫，無慧、無明，見色是我、異我、相在。 ^62-4b

如是受、想、行、識，是我、異我、相在。 ^62-4c

如是愚癡無聞凡夫，無慧、無明，於五受陰說我、繫著、使、心結縛而生貪欲。 ^62-4d

比丘！云何聖弟子，有慧、有明，不說我、繫著、使、〔心結縛〕而生貪欲？ ^62-5a

聖弟子不見色是我、異我、相在。 ^62-5b

如是受、想、行、識，不見是我、異我、相在。 ^62-5c

如是多聞聖弟子，有慧、有明，於五受陰不見我、繫著、使、〔心結縛〕而生貪欲。 ^62-5d

若所有色，若過去、若未來、若現在，若內、若外，若麤、若細，若好、若醜，若遠、若近，彼一切正觀皆悉無常。 ^62-6a

如是受、想、行、識，若過去、若未來、若現在，若內、若外，若麤、若細，若好、若醜，若遠、若近，彼一切正觀皆悉無常。」 ^62-6b

佛說此經已，諸比丘聞佛所說，歡喜奉行。^62-7

## 分別經 ^s63

如是我聞：一時，佛住舍衛國祇樹給孤獨園。 ^63-1

爾時，世尊告諸比丘：「有五受陰。謂色受陰，受、想、行、識受陰。比丘！若沙門、婆羅門計有我，一切皆於此五受陰計有我。何等為五？ ^63-2

諸沙門、婆羅門，於色見是我、異我、相在。 ^63-3a

如是受、想、行、識，見是我、異我、相在。 ^63-3b

如是愚癡無聞凡夫計我，無明分別。如是觀，不離我所，不離我所者入於諸根，入於諸根已而生於觸；六觸入所觸，愚癡無聞凡夫，生苦、樂，從是生此等及餘，謂〔從六觸入處起〕。云何為六？謂眼觸入處，耳、鼻、舌、身、意觸入處。 ^63-4

比丘！有意界、法界、無明界。無明觸所觸，愚癡無聞凡夫，言有言無、言有無、言非有非無；言我最勝、〔言我劣〕、言我相似；我知、我見。 ^63-5

復次，比丘！多聞聖弟子，住六觸入處，而能厭離無明，能生於明。彼於無明離欲而生於明：不有不無、非有無、非不有無；非有我勝、非有我劣、非有我相似；我知、我見。作如是知、如是見已，所起前無明觸滅，後明觸集起。」 ^63-6

佛說是經已，諸比丘聞佛所說，歡喜奉行。^63-7

## 優陀那經 ^s64

如是我聞：一時，佛住舍衛國東園鹿子母講堂。 ^64-1

爾時，世尊晡時從禪起，出講堂，於堂陰中大眾前，敷座而坐。爾時，世尊歎《優陀那偈》：
法無有吾我，亦復無我所，我既非當有，我所何由生？
比丘解脫此，則斷下分結。 ^64-2

時有一比丘，從座起，偏袒右肩，右膝著地，合掌白佛言：「世尊！云何無吾我，亦無有我所，我既非當有，我所何由生，比丘解脫此，則斷下分結？」 ^64-3

佛告比丘：「愚癡無聞凡夫，計色是我、異我、相在；受、想、行、識是我、異我、相在。 ^64-4a

多聞聖弟子，不見色是我、異我、相在；不見受、想、行、識是我、異我、相在；亦非知者，亦非見者。 ^64-4b

此色是無常，受、想、行、識是無常。 ^64-5a

色是苦，受、想、行、識是苦。 ^64-5b

色是無我，受、想、行、識是無我。 ^64-5c

此色非當有，受、想、行、識非當有。 ^64-5d

此色壞有，受、想、行、識壞有。 ^64-5e

故非我、非我所，我、我所非當有，如是解脫者，則斷五下分結。」 ^64-5f

時彼比丘白佛言：「世尊！斷五下分結已，云何漏盡，無漏心解脫、慧解脫，現法自知作證具足住：我生已盡、梵行已立、所作已作、自知不受後有？」 ^64-6

佛告比丘：「愚癡凡夫、無聞眾生，於無畏處而生恐畏。愚癡凡夫、無聞眾生，怖畏無我無我所，二俱非當生，攀緣四識住。何等為四？ ^64-7

謂色識住、色攀緣、色愛樂、增進、廣大、生長。 ^64-8a

於受、想、行識住、攀緣、愛樂、增進、廣大、生長。 ^64-8b

比丘！識於此處，若來、若去、若住、若起、若滅，增進、廣大、生長。 ^64-9a

若作是說：更有異法，識若來、若去、若住、若起、若滅、若增進、廣大、生長者。有言說，問已不知，增益生疑，以非境界故。
所以者何？ ^64-9b

比丘！離色界貪已，於色意生縛亦斷，於色意生縛斷已，識攀緣亦斷，識不復住，無復增進、廣大、生長。 ^64-10a

受、想、行界離貪已，於受、想、行意生縛亦斷；受、想、行意生縛斷已，攀緣亦斷，識無所住，無復增進、廣大、生長。 ^64-10b

識無所住故不增長，不增長故無所為作，無所為作故則住，住故知足，知足故解脫，解脫故於諸世間都無所取，無所取故無所著，無所著故自覺涅槃：我生已盡、梵行已立、所作已作、自知不受後有。 ^64-11

比丘！我說識不住東方，南、西、北方，四維，上、下，除欲見法，涅槃、滅盡、寂靜、清涼。」 ^64-12

佛說此經已，諸比丘聞佛所說，歡喜奉行。
生滅以不樂，及三種分別，貪著等觀察，是名優陀那。^64-13

## 受經 ^s65

如是我聞：一時，佛住舍衛國祇樹給孤獨園。 ^65-1

爾時，世尊告諸比丘：「常當修習方便禪思，內寂其心。
所以者何？比丘常當修習方便禪思，內寂其心，如實觀察。 ^65-2

云何如實觀察？此是色，此是色集、此是色滅；此是受、想、行、識，此是識集、此是識滅。 ^65-3

云何色集？受、想、行、識集？ ^65-4a

愚癡無聞凡夫，於苦、樂、不苦不樂受，不如實觀察此受集、受滅、受味、受患、受離；不如實觀察故，於受樂著生取，取緣有，有緣生，生緣老病死、憂悲惱苦。如是純大苦聚從集而生。 ^65-4b

是名色集，是名受、想、行、識集。 ^65-4c

云何色滅？受、想、行、識滅？ ^65-5a

多聞聖弟子，受諸苦、樂、不苦不樂受，如實觀察受集、受滅、受味、受患、受離；如實觀察故，於受樂著滅，著滅故取滅，取滅故有滅，有滅故生滅，生滅故老病死、憂悲惱苦滅。如是純大苦聚皆悉得滅。 ^65-5b

是名色滅，受、想、行、識滅。 ^65-5c

是故，比丘！常當修習方便禪思，內寂其心。比丘禪思住，內寂其心，精勤方便，如實觀察。」 ^65-6

佛說此經已，諸比丘聞佛所說，歡喜奉行。 ^65-7

如觀察，如是分別、種種分別、知、廣知、種種知、親近(有二經)、親近修習(有二經)、入觸、證，十二經亦如是廣說。^65-8

## 生經 ^s66

如是我聞：一時，佛住舍衛國祇樹給孤獨園。 ^66-1

爾時，世尊告諸比丘：「常當修習方便禪思，內寂其心。
所以者何？修習方便禪思，內寂其心已，如實觀察。 ^66-2

云何如實觀察？如實觀察此色，此色集、此色滅。此受、想、行、識，此識集、此識滅。 ^66-3

云何色集？云何受、想、行、識集？ ^66-4a

比丘！愚癡無聞凡夫，不如實觀察色集、〔色滅〕、色味、色患、色離故、〔樂著〕彼色，讚歎、愛著，於未來世色復生。 ^66-4b

受、想、行，識，亦如是廣說。 ^66-4c

彼色生，受、想、行、識生已，不解脫於色，不解脫於受、想、行、識，我說彼不解脫生老病死、憂悲惱苦純大苦聚。 ^66-4d

是名色集，受、想、行、識集。 ^66-4e

云何色滅？受、想、行、識滅？ ^66-5a

多聞聖弟子，如實觀察色集、色滅、色味、色患、色離，〔如實知〕故，不樂於色、不讚歎色、不樂著色，亦不生未來色。 ^66-5b

受、想、行、識，亦如是廣說。 ^66-5c

色不生，受、想、行、識不生故，於色得解脫，於受、想、行、識得解脫，我說彼解脫生老病死、〔憂悲惱苦純大苦聚〕。 ^66-5d

是名色滅，受、想、行、識滅。 ^66-5e

是故，比丘！常當修習方便禪思，內寂其心，精勤方便，如實觀察。」 ^66-6

佛說此經已，諸比丘聞佛所說，歡喜奉行。 ^66-7

如觀察，如是乃至作證，十二經亦應廣說。^66-8

## 樂經 ^s67

如是我聞：一時，佛住舍衛國祇樹給孤獨園。 ^67-1

爾時，世尊告諸比丘：「常當修習方便禪思，內寂其心。
所以者何？比丘修習方便禪思，內寂其心已，如實觀察。 ^67-2

云何如實觀察？如實知此色，此色集、此色滅。此受、想、行、識，此識集、此識滅。 ^67-3

云何色集？受，想、行、識集？ ^67-4a

愚癡無聞凡夫，不如實知色集、色滅、色味、色患、色離，不如實知故，樂著彼色、讚歎於色；樂著於色、讚歎色故取，取緣有，有緣生，生緣老死憂悲惱苦，如是純大苦聚生。 ^67-4b

〔受、想、行、識，亦如是廣說〕。 ^67-4c

是名色集，受、想、行、識集。 ^67-4d

云何色滅？受、想、行、識滅？ ^67-5a

多聞聖弟子，如實知色集、色滅、色味、色患、色離，如實知故，不樂著色、不讚歎色；不樂著、讚歎色故，愛樂滅，愛樂滅故取滅，取滅故有滅，有滅故生滅，生滅故老病死、憂悲惱苦滅，如是純大苦聚滅。 ^67-5b

多聞聖弟子，如實知受、想、行、識集、識滅、識味、識患、識離，如實知彼故，不樂著彼識，不讚歎於識，不樂著、讚歎識故，樂愛滅，樂愛滅故取滅，取滅故有滅，有滅故生滅，生滅故老病死、憂悲惱苦滅，如是純大苦聚滅。 ^67-5c

比丘！是名色滅，受、想、行、識滅。 ^67-5d

比丘！常當修習方便禪思，內寂其心。」 ^67-6

佛說此經已，諸比丘聞佛所說，歡喜奉行。 ^67-7

如觀察，乃至作證，十二經亦如是廣說。^67-8

## 六入處經 ^s68

如是我聞：一時，佛住舍衛國祇樹給孤獨園。 ^68-1

爾時，世尊告諸比丘：「常當修習方便禪思，內寂其心，如實觀察。 ^68-2

云何如實觀察？如實知此色，此色集、此色滅。此受、想、行、識，此識集、此識滅。 ^68-3

云何色集？受、想、行、識集？ ^68-4a

緣眼及色眼識生，三事和合生觸，緣觸生受，緣受生愛，乃至〔純大苦聚生〕。 ^68-4b

〔如是〕耳、鼻、舌、身，緣意及法生意識，三事和合生觸，緣觸生受，緣受生愛，如是乃至純大苦聚生。 ^68-4c

是名色集，受、想、行、識集。 ^68-4d

云何色滅？受、想、行、識滅？ ^68-5a

緣眼及色眼識生，三事和合生觸；觸滅則受滅，乃至純大苦聚滅。 ^68-5b

如是耳、鼻、舌、身，緣意及法意識生，三事和合生觸；觸滅則受滅，〔乃至〕純大苦聚滅。 ^68-5c

是名色滅，受、想、行、識滅。 ^68-5d

是故，比丘！常當修習方便禪思，內寂其心。」 ^68-6

佛說此經已，諸比丘聞佛所說，歡喜奉行。 ^68-7

如觀察，乃至作證，十二經亦如是廣說。
受與生及樂，亦說六入處，一一十二種，禪定三昧經。^68-8

## 其道經 ^s69

如是我聞：一時，佛住舍衛國祇樹給孤獨園。 ^69-1

爾時，世尊告諸比丘：「我今當說有身集趣道，及有身集滅道。 ^69-2

云何有身集趣道？ ^69-3a

愚癡無聞凡夫，不如實知色集、色滅、色味、色患、色離。不如實知故，樂色、歎色、著色、住色；樂色、歎色、著色、住色故愛樂取，緣取有，緣有生，緣生老病死、憂悲惱苦，如是純大苦聚生。 ^69-3b

如是受、想、行、識，〔亦如是〕廣說。 ^69-3c

是名有身集趣道。 ^69-3d

比丘！有身集趣道，當知即是苦集趣道。 ^69-3e

云何有身集滅道？ ^69-4a

多聞聖弟子，如實知色，色集、色滅、色味、色患、色離。如實知故，於色不樂、不歎、不著、不住；不樂、不歎、不著、不住故，彼色愛樂滅，愛樂滅則取滅，取滅則有滅，有滅則生滅，生滅則老病死憂悲惱苦純大苦聚滅。 ^69-4b

如色，受、想、行、識亦如是。 ^69-4c

是名有身滅道跡。 ^69-4d

有身滅道跡，則是苦滅道跡，是故說有身滅道跡。」 ^69-4e

佛說此經已，諸比丘聞佛所說，歡喜奉行。 ^69-5

如當說，有及當知，亦如是說。^69-6

## 實覺經 ^s70

如是我聞：一時，佛住舍衛國祇樹給孤獨園。 ^70-1

爾時，世尊告諸比丘：「我今當說有身邊、有身集邊、有身滅邊。諦聽！善思念之，當為汝說。 ^70-2

云何有身邊？謂五受陰。云何為五？色受陰，受、想、行、識受陰，是名有身邊。 ^70-3

云何有身集邊？謂受當來有愛、貪喜俱、彼彼樂著，是名有身集邊。 ^70-4

云何有身滅邊？即此受當來有愛、貪喜俱、彼彼樂著，無餘斷、吐、盡、離欲、滅、寂、沒，是名有身滅邊。 ^70-5

是故當說有身邊、有身集邊、有身滅邊。」 ^70-6

佛說是經已，諸比丘聞佛所說，歡喜奉行。 ^70-7

如當說，有及當知，亦如是說。^70-8

## 有身經 ^s71

如是我聞：一時，佛住舍衛國祇樹給孤獨園。 ^71-1

爾時，世尊告諸比丘：「我今當說有身、有身集、有身滅、有身滅道跡。諦聽！善思！當為汝說。 ^71-2

云何有身？謂五受陰。云何為五？色受陰，受、想、行、識受陰，是名有身。 ^71-3

云何有身集？當來有愛、貪喜俱、彼彼樂著，是名有身集。 ^71-4

云何有身滅？當來有愛、貪喜俱、彼彼樂著，無餘斷、吐、盡、離欲、滅，是名有身滅。 ^71-5

云何有身滅道跡？謂八聖道：正見、正志、正語、正業、正命、正方便、正念、正定，是名有身滅道跡。 ^71-6

是名當說有身、有身集、有身滅、有身滅道跡。」 ^71-7

佛說是經已，諸比丘聞佛所說，歡喜奉行。 ^71-8

如當說，有及當知，亦如是說。 ^71-9

餘如是說，差別者：「當知有身、當知斷有身集、當知證有身滅、當知修斷有身道跡。」 ^71-10

佛說此經已，諸比丘聞佛所說，歡喜奉行。 ^71-11

又復差別者：「比丘知有身、斷有身集、證有身滅、修斷有身道，是名比丘〔斷愛欲、轉諸結等法〕、修無間等、究竟苦邊。」 ^71-12

又復差別者：「是名比丘阿羅漢盡諸有漏、所作已作、已捨重擔、逮得己利、盡諸有結、正智心解脫。」 ^71-13

又復差別者：「是名比丘究竟邊際、究竟離垢、究竟梵行，純淨、上士。」 ^71-14

又復差別者：「是名比丘斷關、度塹、超越境界、脫諸防邏、建聖法幢。」 ^71-15

又復差別者：「云何斷關？謂斷〔五上分結〕。云何度塹？謂度無明深塹。云何超越境界？謂究竟無始生死。云何脫諸防邏？謂有愛盡。云何建聖法幢？謂我慢盡。」 ^71-16

又復差別者：「是名比丘斷五枝、成六枝、守護一依四種，棄捨諸諦、離諸求、淨諸覺、身行息、心善解脫、慧善解脫，純一、立梵行、無上士。」
其道有三種，實覺亦三種，有身四種說，羅漢有六種。^71-17

## 知法經 ^s72

如是我聞：一時，佛住舍衛國祇樹給孤獨園。 ^72-1

爾時，世尊告諸比丘：「當說所知法、智及智者。諦聽！善思！當為汝說。 ^72-2

云何所知法？謂五受陰。何等為五？色受陰，受、想、行、識受陰，是名所知法。 ^72-3

云何為智？調伏貪欲、斷貪欲、越貪欲，是名為智。 ^72-4

云何智者？阿羅漢是。阿羅漢者，非有他世死、非無他世死、非有無他世死、非非有無他世死，廣〔大〕、無量，諸數永滅。 ^72-5

是名說所知法、智及智者。」 ^72-6

佛說此經已，諸比丘聞佛所說，歡喜奉行。^72-7

## 重擔經 ^s73

如是我聞：一時，佛住舍衛國祇樹給孤獨園。 ^73-1

爾時，世尊告諸比丘：「我今當說重擔、取擔、捨擔、擔者。諦聽！善思！當為汝說。 ^73-2

云何重擔？謂五受陰。何等為五？色受陰，受、想、行、識受陰。 ^73-3

云何取擔？當來有愛、貪喜俱、彼彼樂著。 ^73-4

云何捨擔？若當來有愛、貪喜俱、彼彼樂著，永斷無餘、已滅、已吐、盡、離欲、滅、沒。 ^73-5

云何擔者？謂士夫。是士夫者，如是名、如是生、如是姓族、如是食、如是受苦樂、如是長壽、如是久住、如是壽命齊限。 ^73-6

是名為重擔、取擔、捨擔、擔者。」 ^73-7

爾時世尊而說偈言：
已捨於重擔，不復應更取，重任為大苦，捨任為大樂。
當斷一切愛，則盡一切行，曉了有餘境，不復轉還有。 ^73-8

佛說此經已，諸比丘聞佛所說，歡喜奉行。^73-9

## 往詣經 ^s74

如是我聞：一時，佛住舍衛國祇樹給孤獨園。 ^74-1

爾時，世尊告諸比丘：「有五受陰。何等為五？色受陰，受、想、行、識受陰。 ^74-2

愚癡無聞凡夫，不如實知色、色集、色滅、色味、色患、色離；不如實知故，於色所樂、讚歎、繫著、住。色縛所縛、內縛所縛，不知根本、〔不知津〕際、不知出離。是名愚癡無聞凡夫，以縛生、以縛死，以縛從此世至他世；於彼亦復以縛生、以縛死。是名愚癡無聞凡夫，隨魔自在，入魔網中，隨魔所化，魔縛所縛，為魔所牽。 ^74-3a

受、想、行、識，亦復如是。 ^74-3b

多聞聖弟子，如實知色、色集、色滅、色味、色患、色離；如實知故，不貪喜色、不讚歎、不繫著住。非色縛所縛、非內縛所縛，知根本、知津濟、知出離。是名多聞聖弟子，不隨縛生、不隨縛死，不隨縛從此世至他世。不隨魔自在，不入魔手，不隨魔所作，非魔所縛，解脫魔縛，離魔所牽。 ^74-4a

受、想、行、識，亦復如是。」 ^74-4b

佛說此經已，諸比丘聞佛所說，歡喜奉行。^74-5

## 觀經 ^s75

如是我聞：一時，佛住舍衛國祇樹給孤獨園。 ^75-1

爾時，世尊告諸比丘：「有五受陰。何等為五？謂色受陰，受、想、行、識受陰。 ^75-2

比丘！於色厭、離欲、滅、不起、解脫，是名如來、應、等正覺。 ^75-3a

如是受、想、行、識厭、離欲、滅、不起、解脫，是名如來、應、等正覺。 ^75-3b

比丘！亦於色厭、離欲、滅，名阿羅漢慧解脫。 ^75-4a

如是受、想、行、識厭、離欲、滅，名阿羅漢慧解脫。 ^75-4b

比丘！如來、應、等正覺，阿羅漢慧解脫，有何差別？」 ^75-5

比丘白佛：「如來為法根、為法眼、為法依，唯願世尊為諸比丘廣說此義。諸比丘聞已，當受奉行。」 ^75-6

佛告比丘：「諦聽！善思！當為汝說。如來、應、等正覺，未曾聞法能自覺法，通達無上菩提。 ^75-7a

於未來世開覺聲聞而為說法，謂四念處、四正勤、四如意足、五根、五力、七覺、八道。比丘！是名如來、應、等正覺，未得而得、未利而利，知道、分別道、說道、通道。 ^75-7b

復能成就諸聲聞，教授教誡，如是說正順、欣樂、善法。 ^75-7c

是名如來、羅漢差別。」 ^75-8

佛說此經已，諸比丘聞佛所說，歡喜奉行。^75-9

## 欲貪經 ^s76

如是我聞：一時，佛住舍衛國祇樹給孤獨園。 ^76-1

爾時，世尊告諸比丘：「有五受陰。何等為五？色受陰，受、想、行、識受陰。 ^76-2

汝等比丘當觀察於色，觀察色已，見有我、異我、相在不？」 ^76-3

諸比丘白佛言：「不也，世尊！」 ^76-4

佛告比丘：「善哉！善哉！〔色無常〕，無常者則是苦，若苦者彼一切非我、不異我、不相在，當作是觀。 ^76-5a

受、想、行、識，亦復如是。 ^76-5b

多聞聖弟子，於此五受陰，觀察非我、非我所。如是觀察已，於世間都無所取，無所取者則無所著，無所著者自覺涅槃：我生已盡、梵行已立、所作已作、自知不受後有。」 ^76-6

佛說此經已，諸比丘聞佛所說，歡喜奉行。^76-7

## 生經 ^s77

如是我聞：一時，佛住舍衛國祇樹給孤獨園。 ^77-1

爾時，世尊告諸比丘：「當斷色欲貪，欲貪斷已則色斷，色斷已得斷知，得斷知已則根本斷，如截多羅樹頭，未來不復更生。 ^77-2a

如是受、想、行、識欲貪斷，乃至未來世不復更生。」 ^77-2b

佛說此經已，諸比丘聞佛所說，歡喜奉行。^77-3

## 生經 ^s78

如是我聞：一時，佛住舍衛國祇樹給孤獨園。 ^78-1

爾時，世尊告諸比丘：「若色起、住、出，則苦於此起，病於此住，老死於此出。 ^78-2a

受、想、行、識，亦如是說。 ^78-2b

比丘！若色滅、息、沒，苦於此滅，病於此息，老死於此沒。 ^78-3a

受、想、行、識，亦復如是。」 ^78-3b

佛說此經已，諸比丘聞佛所說，歡喜奉行。^78-4

## 生經 ^s79

如是我聞：一時，佛住舍衛國祇樹給孤獨園。 ^79-1

爾時，世尊告諸比丘：「過去、未來色尚無常，況復現在色！多聞聖弟子，如是觀察已，不顧過去色，不欣未來色，於現在色厭、離欲、滅、寂靜。 ^79-2a

受、想、行、識，亦復如是。 ^79-2b

比丘！若無過去色者，多聞聖弟子，無不顧過去色；以有過去色故，多聞聖弟子不顧過去色。若無未來色者，多聞聖弟子無不欣未來色；以有未來色故，多聞聖弟子不欣未來色。若無現在色者，多聞聖弟子不於現在色生厭、離欲、滅盡向；〔以有〕現在色故，多聞聖弟子於現在色生厭、離欲、滅盡向。 ^79-3a

受、想、行、識，亦如是說。」 ^79-3b

佛說此經已，諸比丘聞佛所說，歡喜奉行。 ^79-4

如無常，苦、空、非我三經，亦如是說。^79-5

## 法印經 ^s80

如是我聞：一時，佛住舍衛國祇樹給孤獨園。 ^80-1

爾時，世尊告諸比丘：「當說聖法印，及見清淨。諦聽！善思！ ^80-2

若有比丘作是說：我於空三昧未有所得，而起無相、無所有、離慢知見者，莫作是說！所以者何？若於空未得者，而言我得無相、無所有、離慢知見者，無有是處。 ^80-3a

若有比丘作是說：我得空，能起無相、無所有、離慢知見者，此則善說。
所以者何？若得空已，能起無相、無所有、離慢知見者，斯有是處。 ^80-3b

云何為聖弟子及見清淨？」 ^80-4

比丘白佛：「佛為法根、法眼、法依，唯願為說！諸比丘聞說法已，如說奉行。」 ^80-5

佛告比丘：「若比丘於空閑處，樹下坐，善觀色無常、磨滅、離欲之法。如是觀察受、想、行、識，無常、磨滅、離欲之法。觀察彼陰無常、磨滅、不堅固、變易法，心樂清淨解脫，是名為空。如是觀者，亦不能離慢知見清淨。 ^80-6

復有正思惟三昧，觀色相斷，聲、香、味、觸法相斷，是名無相。如是觀者，猶未離慢知見清淨。 ^80-7

復有正思惟三昧，觀察貪相斷，瞋恚、癡相斷，是名無所有。如是觀者，猶未離慢知見清淨。 ^80-8

復有〔正思惟三昧，觀察我、我所從何而生？〕觀察我、我所，從若見、若聞、若嗅、若嘗、若觸、若識而生。 ^80-9a

復作是觀察：若因、若緣而生識者，彼識因緣為常、為無常？ ^80-9b

復作是思惟：若因、若緣而生識者，彼因、彼緣皆悉無常。 ^80-9c

復次，彼因、彼緣皆悉無常，彼所生識云何有常？ ^80-9d

無常者，是有為、行、從緣起、是患法、滅法、離欲法、斷知法。 ^80-9e

是名聖法印，知、見清淨。 ^80-9f

是名比丘當說聖法印，知、見清淨，如是廣說。」 ^80-10

佛說此經已，諸比丘聞佛所說，歡喜奉行。^80-11

## 富蘭那經 ^s81

如是我聞：一時，佛住毘耶離獼猴池側重閣講堂。 ^81-1

爾時，有離車名摩訶男，日日遊行，往詣佛所。時彼離車作是念：若我早詣世尊所者，世尊及我知識比丘皆悉禪思，我今當詣七菴羅樹阿耆毘外道所。即往詣彼富蘭那迦葉住處。 ^81-2

時富蘭那迦葉外道眾主，與五百外道，前後圍遶，高聲嬉戲，論說俗事。 ^81-3

時富蘭那迦葉，遙見離車摩訶男來，告其眷屬，令寂靜住：「汝等默然！是離車摩訶男，是沙門瞿曇弟子。此是沙門瞿曇白衣弟子，毘耶離中最為上首，〔常樂寂靜〕，讚歎寂靜。彼所之詣，寂靜之眾，是故汝等應當寂靜。」 ^81-4

時摩訶男詣彼眾富蘭那所，與富蘭那共相問訊，相慰勞已，卻坐一面。 ^81-5

時摩訶男語富蘭那言：「我聞富蘭那為諸弟子說法：無因無緣眾生有垢，無因無緣眾生清淨。世有此論，汝為審有此，為是外人相毀之旨，世人所撰？為是法，為非法？頗有世人共論難問嫌責以不？」 ^81-6

富蘭那迦葉言：「實有此論，非世妄傳。我立此論，是如法論。我說此法，皆是順法，無有世人來共難問而呵責者。
所以者何？摩訶男！我如是見，如是說：無因無緣眾生有垢，無因無緣眾生清淨。」 ^81-7

時摩訶男聞富蘭那所脫，心不喜樂，呵罵已，從坐起去，向世尊所，頭面禮足，卻坐一面。以向與富蘭那所論事，向佛廣說。 ^81-8

佛告離車摩訶男：「彼富蘭那為出意語，不足記也。如是富蘭那，愚癡、不辨、不善，非因而作是說：無因無緣眾生有垢，無因無緣眾生清淨。
所以者何？有因有緣眾生有垢，有因有緣眾生清淨。 ^81-9

摩訶男！何因何緣眾生有垢？何因何緣眾生清淨？ ^81-10

摩訶男！〔若色一向是苦〕，非樂、非隨樂、非樂長養、離樂者，眾生不應因此而生樂著。摩訶男！以色非一向是苦，〔樂〕、隨樂、樂所長養、不離樂，是故眾生於色染著，染著故繫，繫故有惱。 ^81-11a

摩訶男！若受、想、行、識〔一向是苦〕，非樂、非隨樂、非樂長養、離樂者，眾生不應因此而生樂著。摩訶男！以識非一向是苦，〔樂〕、隨樂、樂所長養、不離樂，是故眾生於識染著，染著故繫，繫故生惱。 ^81-11b

摩訶男！是名有因有緣眾生有垢。 ^81-12

摩訶男！何因何緣眾生清淨？ ^81-13

摩訶男！若色一向是樂，非苦、非隨苦、非憂苦長養、離苦者，眾生不應因色而生厭離。摩訶男！以色非一向樂，是苦、隨苦、憂苦長養、不離苦，是故眾生厭離於色，厭故不樂，不樂故解脫。 ^81-14a

摩訶男！若受、想、行、識，一向是樂，非苦、非隨苦、非憂苦長養、離苦者，眾生不應因識而生厭離。摩訶男！以受、想、行、識，非一向樂，是苦、隨苦、憂苦長養、不離苦，是故眾生厭離於識，厭故不樂，不樂故解脫。 ^81-14b

摩訶男！是名有因有緣眾生清淨。」 ^81-15

時摩訶男聞佛所說，歡喜隨喜，禮佛而退。
知法及重擔，往詣觀欲貪，生及與略說，法印富蘭那。^81-16

## 竹園經 ^s82

如是我聞：一時，佛住支提竹園精舍。 ^82-1

爾時，世尊告諸比丘：「多聞聖弟子，於何所而見無常、苦？」 ^82-2

諸比丘白佛言：「世尊為法根、法眼、法依，唯願為說！諸比丘聞已，當如說奉行。」 ^82-3

佛告比丘：「諦聽！善思！當為汝說。多聞聖弟子，於色見無常、苦，於受、想、行、識見無常、苦。 ^82-4

比丘！色為是常、無常耶？」 ^82-5a

比丘白佛：「無常，世尊！」 ^82-5b

「比丘！無常者是苦耶？」 ^82-5c

比丘白佛：「是苦，世尊！」 ^82-5d

「比丘！若無常、苦，是變易法，多聞聖弟子，寧於中見我、異我、相在不？」 ^82-5e

比丘白佛：「不也，世尊！」 ^82-5f

「受、想、行、識，亦復如是。 ^82-6

是故，比丘！所有諸色，若過去、若未來、若現在，若內、若外，若麤、若細，若好、若醜，若遠、若近，彼一切皆非我、非異我、不相在。 ^82-7a

受、想、行、識，亦復如是。 ^82-7b

多聞聖弟子如是觀察，厭於色，厭受、想、行、識。厭故不樂，不樂故解脫，解脫故：我生已盡、梵行已立、所作已作、自知不受後有。」 ^82-8

時諸比丘聞佛所說，歡喜奉行。^82-9

## 毘舍離經 ^s83

如是我聞：一時，佛住毘耶離獼猴池側重閣講堂。 ^83-1

爾時，世尊告諸比丘：「多聞聖弟子，於何所見非我、不異我、不相在，如是平等正觀，如實知見？」 ^83-2

比丘白佛：「世尊為法根、法眼、法依，唯願為說！諸比丘聞已，如說奉行。」 ^83-3

佛告比丘：「諦聽！善思！當為汝說。多聞聖弟子，於色見非我、不異我、不相在，是名如實正觀。 ^83-4a

受、想、行、識，亦復如是。」 ^83-4b

佛告諸比丘：「色為是常、為無常耶？」 ^83-5a

比丘白佛：「無常，世尊！」 ^83-5b

又告比丘：「若無常者，是苦不？」 ^83-5c

比丘白佛：「是苦，世尊！」 ^83-5d

「比丘！若無常、苦，是變易法，多聞聖弟子，於中寧見有我、異我、相在不？」 ^83-5e

比丘白佛：「不也，世尊！」 ^83-5f

「受、想、行、識，亦復如是。 ^83-6

是故，比丘！所有諸色，若過去、若未來、若現在，若內、若外，若麤、若細，若好、若醜，若遠、若近，彼一切皆非我、不異我、不相在，是名如實正觀。 ^83-7a

受、想、行、識，亦復如是。 ^83-7b

多聞聖弟子，如是觀察，於色得解脫，於受、想、行、識得解脫，我說彼解脫生老病死、憂悲惱苦，純大苦聚。」 ^83-8

佛說此經時，諸比丘聞佛所說，歡喜奉行。^83-9

## 清淨經 ^s84

如是我聞：一時，佛住舍衛國祇樹給孤獨園。 ^84-1

爾時，世尊告諸比丘：「色是無常，無常則苦，苦則非我，非我者彼一切非我、不異我、不相在，如實知是名正觀。 ^84-2a

受、想、行、識，亦復如是。 ^84-2b

多聞聖弟子，於此五受陰非我、非我所觀察，如是觀察，於諸世間都無所取，無所取故無所著，無所著故自覺涅槃：我生已盡、梵行已立、所作已作、自知不受後有。」 ^84-3

佛說此經已，諸比丘聞佛所說，歡喜奉行。^84-4

## 正觀察經 ^s85

如是我聞：一時，佛住舍衛國祇樹給孤獨園。 ^85-1

爾時，世尊告諸比丘：「比丘於何所不見我、異我、相在？」 ^85-2

比丘白佛：「世尊為法根、法眼、法依，唯願為說！諸比丘聞已，如說奉行。」 ^85-3

佛告比丘：「諦聽！善思！當為汝說。於色不見有我、異我、相在，不於受、想、行、識，亦復如是。 ^85-4

比丘！色為是常、無常耶？」 ^85-5a

比丘白佛：「無常，世尊！」 ^85-5b

佛言：「比丘！若無常者，是苦不？」 ^85-5c

比丘白佛：「是苦，世尊！」 ^85-5d

「比丘！若無常、苦，是變易法，多聞聖弟子，寧於中見我、異我、相在不？」 ^85-5e

比丘白佛：「不也，世尊！」 ^85-5f

「受、想、行、識，亦復如是。 ^85-6

是故，比丘！諸所有色，若過去、若未來、若現在，若內、若外，若麤、若細，若好、若醜，若遠、若近，彼一切非我、不異我、不相在。 ^85-7a

受、想、行、識，亦復如是。 ^85-7b

比丘！多聞聖弟子，觀察五受陰非我、非我所。如是觀察者，於諸世間都無所取，無所取者無所著，無所著故自覺涅槃：我生已盡、梵行已立、所作已作、自知不受後有。」 ^85-8

佛說此經已，諸比丘聞佛所說，歡喜奉行。^85-9

## 無常經 ^s86

如是我聞：一時，佛住舍衛國祇樹給孤獨園。 ^86-1

爾時，世尊告諸比丘：「〔色〕無常。色有常者，彼色不應有病、有苦；亦不應於色有所求，欲令如是，不令如是。以色無常故，於色有病、有苦生，亦得不欲令如是，不令如是。 ^86-2a

受、想、行、識，亦復如是。 ^86-2b

比丘！於意云何？色為常、為無常耶？」 ^86-3a

比丘白佛：「無常，世尊！」 ^86-3b

「比丘，無常為是苦不？」 ^86-3c

比丘白佛：「是苦，世尊！」 ^86-3d

「比丘！若無常苦，是變易法，多聞聖弟子，於中寧見是我、異我、相在不？」 ^86-3e

比丘白佛：「不也，世尊！」 ^86-3f

「受、想、行、識，亦復如是。 ^86-4

是故，比丘！諸所有色，若過去、若未來、若現在，若內、若外，若麤、若細，若好、若醜，若遠、若近，彼一切非我、非我所，如實知。 ^86-5a

受、想、行、識，亦復如是。 ^86-5b

多聞聖弟子，正觀於色，正觀已，於色生厭、離欲、不樂、解脫；受、想、行、識生厭、離欲、不樂、解脫：我生已盡、梵行已立、所作已作、自知不受後有。」 ^86-6

佛說此經已，諸比丘聞佛所說，歡喜奉行。^86-7

## 苦經 ^s87

如是我聞：一時，佛住舍衛國祇樹給孤獨園。 ^87-1

爾時，世尊告諸比丘：「色是苦。若色非是苦者，不應於色有病、有苦生；亦不欲令如是，亦不令不如是。以色是苦，以色是苦故，於色病生；亦得於色欲令如是，不令如是。 ^87-2a

受、想、行、識，亦復如是。 ^87-2b

比丘！色為常、無常耶？」 ^87-3a

比丘白佛：「無常，世尊！」 ^87-3b

「比丘！無常者，是苦不？」 ^87-3c

比丘白佛：「是苦，世尊！」 ^87-3d

「比丘！若無常、苦，是變易法，多聞聖弟子，寧於中見我、異我、相在不？」 ^87-3e

比丘白佛：「不也，世尊！」 ^87-3f

「受、想、行、識，亦復如是。 ^87-4

是故，比丘！諸所有色，若過去、若未來、若現在，若內、若外，若麤、若細，若好、若醜，若遠、若近，彼一切非我、不異我、不相在，如實觀察。 ^87-5a

受、想、行、識，亦復如是。 ^87-5b

多聞聖弟子於色得解脫，於受、想、行、識得解脫，我說彼解脫生老病死、憂悲惱苦，純大苦聚。」 ^87-6

佛說此經已，諸比丘聞佛所說，歡喜奉行。^87-7

## 鬱多羅經 ^s88

如是我聞：一時，佛住舍衛國祇樹給孤獨園。 ^88-1

時有年少婆羅門，名鬱多羅，來詣佛所，與世尊面相問訊，慰勞已，退坐一面，白佛言：「世尊！我常如法行乞，持用供養父母，令得樂離苦。世尊！我作如是，為多福不？」 ^88-2

佛告鬱多羅：「實有多福。
所以者何？若有如法乞求，供養父母，令其安樂除苦惱者，實有大福。」 ^88-3

爾時，世尊即說偈言：
如汝於父母，恭敬修供養，現世名稱流，命終生天上。 ^88-4

佛說此經已，年少鬱多羅歡喜隨喜，作禮而去。^88-5

## 優婆迦經 ^s89

如是我聞：一時，佛住舍衛國祇樹給孤獨園。 ^89-1

時有年少婆羅門，名優波迦，來詣佛所，與世尊面相問訊，慰勞已，退坐一面，白佛言：「瞿曇！諸婆羅門常稱歎邪盛大會，沙門瞿曇亦復稱歎邪盛大會不？」 ^89-2

佛告優波迦：「我不一向稱歎。或有邪盛大會可稱歎，或有邪盛大會不可稱歎。」 ^89-3

優波迦白佛：「何等邪盛大會可稱歎？何等邪盛大會不可稱歎！」 ^89-4

佛告優波迦：「若邪盛大會，繫群少特牛，水特、水牸、及諸羊犢，小小眾生，悉皆傷殺。逼迫苦切僕使作人，鞭笞恐怛，悲泣號呼，不喜不樂，眾苦作役。如是等邪盛大會，我不稱歎，以造大難故。 ^89-5a

若復大會，不繫縛群牛，乃至不令眾生辛苦作役者。如是邪盛大會，我所稱歎，以不造大難故。」 ^89-5b

爾時，世尊即說偈言：
馬祀等大會，造諸大難事，如是等邪盛，大仙不稱歎。繫縛諸眾生，殺害微細蟲，是非為正會，大仙不隨順。若不害眾生，造作眾難者，是等名正會，大仙隨稱歎。惠施修供養，為應法邪盛，施者清淨心，梵行良福田，如是大會者，是則羅漢會，是會得大果，諸天皆歡喜。自行恭敬請，白手而施與，彼我悉清淨，是施得大果。慧者如是施，信心應解脫，無罪樂世間，智者往生彼。 ^89-6

佛說此經已，優波迦婆羅門聞佛所說，歡喜隨喜，作禮而去。^89-7

## 優婆迦經 ^s90

如是我聞：一時，佛住舍衛國祇樹給孤獨園。廣說如上。 ^90-1

差別者，謂隨說異偈言：
無為無諸難，邪盛時清淨，如法隨順行，攝護諸梵行，馨香歸世界，超過諸凡鄙，佛於邪盛善，稱歎此邪盛。惠施修供養，邪盛隨所應，淨信平等施，梵行良福田，彼作如是施，是施羅漢田，如是廣大施，諸天所稱歎。自行恭敬請，自手而供養，等攝自他故，邪盛得大果。慧者如是施，淨信心解脫，於無罪世界，智者往生彼。 ^90-2

佛說此經已，優波迦婆羅門聞佛所說，歡喜作禮而去。^90-3

## 鬱闍迦經 ^s91

如是我聞：一時，佛住舍衛國祇樹給孤獨園。 ^91-1

時有年少婆羅門，名鬱闍迦，來詣佛所，稽首佛足，退坐一面，白佛言：「世尊！俗人在家，當行幾法，得現法安及現法樂？」 ^91-2

佛告婆羅門：「有四法，俗人在家，得現法安、現法樂。何等為四？謂方便具足、守護具足、善知識具足、正命具足。 ^91-3

何等為方便具足？謂善男子種種工巧業處以自營生，謂種田、商賈，或以王事，或以書、疏、算、畫；於彼彼工巧業處精勤修行，是名方便具足。 ^91-4a

何等為守護具足？謂善男子所有錢穀，方便所得，自手執作，如法而得，能極守護，不令王、賊、水、火劫奪漂沒令失，不善守護者亡失，不愛念者輒取，及諸災患所壞，是名善男子善守護〔具足〕。 ^91-4b

何等為善知識具足？若有善男子不落度，不放逸，不虛妄，不凶險，如是知識能善安慰，未生憂苦能令不生，已生憂苦能令開覺，未生喜樂能令速生，已生喜樂護令不失，是名善男子善知識具足。 ^91-4c

云何為正命具足？謂善男子所有錢財，出內稱量，周圓掌護，不令多入少出也，多出少入也。如執秤者，少則增之，多則減之，知平而捨。如是善男子稱量財物，等入等出，莫令入多出少，出多入少。若善男子無有錢財而廣散用，以此生活，人皆名為優曇缽果，無有種子，愚癡貪欲，不顧其後。或有善男子財物豐多，不能食用，傍人皆言是愚癡人，如餓死狗。是故善男子所有錢財，能自稱量，等入等出，是名正命具足。 ^91-4d

如是婆羅門！四法成就，現法安、現法樂。」 ^91-5

婆羅門白佛言：「世尊！在家之人，有幾法能令後世安，後世樂？」 ^91-6

佛告婆羅門：「在家之人有四法，能令後世安、後世樂？何等為四？謂信具足、戒具足、施具足、慧具足。 ^91-7

何等為信具足？謂善男子於如來所得信敬心，建立信本，非諸天魔、梵，及餘世人同法所壞，是名善男子信具足。 ^91-8a

何等戒具足？謂善男子不殺生、不偷盜、不邪淫、不妄語、不飲酒，是名戒具足。 ^91-8b

云何施具足？謂善男子離慳垢心，在於居家，行解脫施、常自手與、樂修行捨、等心行施，是名善男子施具足。 ^91-8c

云何為慧具足？謂善男子苦聖諦如實知，〔集〕、滅、道聖諦如實知，是名善男子慧具足。若善男子在家行此四法者，能得後世安、後世樂。」 ^91-8d

爾時，世尊復說偈言：
方便建諸業，積集能守護，知識善男子，正命以自活。淨信戒具足，惠施離慳垢，淨除於迷道，得後世安樂。若處於居家，成就於八法，審諦尊所說，等正覺所知，現法得安隱，現法喜樂住，後世喜樂住。 ^91-9

佛說此經已，鬱闍迦聞佛所說，歡喜隨喜，作禮而去。^91-10

## 憍慢經 ^s92

如是我聞：一時，佛在拘薩羅人間遊行，至舍衛國祇樹給孤獨園。 ^92-1

爾時，舍衛國有憍慢婆羅門止住，父母種姓俱淨，無瑕點能說者，七世相承，悉皆清淨，為婆羅門師，言論通達，諸論記典，悉了萬名，解法優劣，〔分別諸字〕，悉知萬事久遠本末因緣，句句記說。容貌端正，或生志高，族姓志高，容色志高，聰明志高，財富志高，不敬父母、諸尊師長。 ^92-2

聞沙門瞿曇在拘薩羅國人間遊行，至舍衛國祇樹給孤獨園。聞已作是念：我當往彼沙門瞿曇所，若有所說，我當共論；無所說者，默然而還。 ^92-3

時憍慢婆羅門乘白馬車，諸年少婆羅門前後導從，持金柄傘蓋，手執金瓶，往見世尊，至於園門，下車步進。 ^92-4

爾時，世尊與諸大眾圍遶說法，不時顧念憍慢婆羅門。 ^92-5

時憍慢婆羅門作是念：沙門瞿曇不顧念我，且當還去。 ^92-6

爾時，世尊知憍慢婆羅門心念，而說偈言：
憍慢既來此，不善更增慢，向以義故來，應轉增其義。 ^92-7

時憍慢婆羅門作是念：沙門瞿曇已知我心。欲修敬禮。 ^92-8

爾時，世尊告憍慢婆羅門：「止！止！不須作禮，心淨已足。」 ^92-9

時諸大眾咸各高聲唱言：「奇哉世尊！大德大力，今此憍慢婆羅門，恃生憍慢，族姓憍慢，容色憍慢，聰明憍慢，財富憍慢，不敬父母、諸尊師長，今於沙門瞿曇所謙卑下下，欲接足禮。」 ^92-10

時憍慢婆羅門於大眾前，唱令靜默，而說偈言：
云何不起慢？云何起恭敬？
云何善慰諭？云何善供養？ ^92-11

爾時，世尊說偈答言：
父母及長兄，和尚諸師長，及諸尊重者，所不應生慢。應當善恭敬，謙下而問訊，盡心而奉事，兼設諸供養。離貪恚癡心，漏盡阿羅漢，正智善解脫，伏諸憍慢心，於此賢聖等，合掌稽首禮。 ^92-12

爾時，世尊為憍慢婆羅門種種說法，示、教、照、喜，如佛世尊次第說法，說布施，持戒，生天功德，愛欲味、患，煩惱清淨，出要遠離，諸清淨分，如是廣說。如白淨衣無諸黑惡，速受染色。 ^92-13

憍慢婆羅門則於座上，解四聖諦：苦、集、滅、道，得無間等。 ^92-14

時憍慢婆羅門見法、得法、知法、入法，度諸疑、惑，不由他度，於正法中得無所畏；即從座起，整衣服，為佛作禮，合掌白佛：「我今可得於正法中出家受具足不？」 ^92-15

佛告憍慢婆羅門：「汝今可得於正法中出家受具足。」 ^92-16

彼即出家，〔獨靜〕思惟所以：善男子剃除鬚髮，著袈裟衣，正信非家，出家學道，乃至得阿羅漢，心善解脫。^92-17

## 長身經 ^s93

如是我聞：一時，佛在拘薩羅人間遊行，至舍衛國祇樹給孤獨園。 ^93-1

時有長身婆羅門，作如是邪盛大會，以七百特牛行列繫柱，特牸、水牛及諸羊犢，種種小蟲，悉皆繫縛。辦諸飲食，廣行布施。種種外道，從諸國國，皆悉來集邪盛會所。 ^93-2

時長身婆羅門，聞沙門瞿曇從拘薩羅人間遊行，至舍衛國祇樹給孤獨園。作是念：我今辦邪盛大會，所以七百特牛行列繫柱，乃至小小諸蟲皆悉繫縛；為邪盛大會故，種種異道，從諸國國來至會所。我今當往沙門瞿曇所，問邪盛法，莫令我作邪盛大會，分數中有所短少。 ^93-3

作是念已，乘白馬車，諸年少婆羅門前後導從，持金柄傘蓋，執金澡瓶，出舍衛城，詣世尊所，恭敬承事，至精舍門，下車步進。至於佛前，面相問訊，慰勞已，退坐一面，白佛言：「瞿曇！我今欲作邪盛大會，以七百特牛行列繫柱，乃至小小諸蟲，皆悉繫縛。為邪盛大會故，種種異道，從諸國國，皆悉來至邪盛會所。又聞瞿曇從拘薩羅人間遊行，至舍衛國祇樹給孤獨園。我今故來請問。瞿曇！邪盛大會法，諸物分數，莫令我所作邪盛大會，諸分數之中有所短少。」 ^93-4

佛告婆羅門：「或有一邪盛大會主，行施作福而生於罪，為三刀劍之所刻削，得不善果報。何等三？謂身刀劍，口刀劍，意刀劍。 ^93-5

何等為意刀劍生諸苦報？如一會主造作大會，作是思惟：我作邪盛大會，當殺爾所少壯特牛，爾所水特、水牸，爾所羊犢，及種種諸蟲，是名意刀劍生諸苦報。如是施主，雖念作種種布施，種種供養，實生於罪。 ^93-6a

云何為口刀劍生諸苦報？有一會主造作大會，作如是教：我今作邪盛大會，汝等當殺爾所少壯特牛，乃至殺害爾所微細蟲，是名口刀劍生諸苦報。大會主雖作是布施供養，實生於罪。 ^93-6b

云何為身刀劍生諸苦報？謂有一大會主，造作大會，自手傷殺爾所特牛，乃至殺害種種細蟲，是名身刀劍生諸苦報。彼大會主，雖作是念，種種布施，種種供養，實生於罪。 ^93-6c

然婆羅門！當勤供養三火，隨時恭敬禮拜奉事，施其安樂。何等為三？一者、根本，二者、居家，三者、福田。 ^93-7

何者為根本火，隨時恭敬奉事供養，施其安樂？謂善男子方便得財，手足勤苦，如法所得，供養父母，令得安樂，是名根本火。 ^93-8a

何故名為根本？若善男子從彼而生，所謂父母，故名根本。善男子以崇本故，隨時恭敬，奉事供養，施以安樂。 ^93-8b

何等為居家火，善男子隨時育養，施以安樂？謂善男子方便得財，手足勤苦，如法所得，供給妻子、宗親、眷屬、僕使、傭客，隨時給與，恭敬施安，是名家火。 ^93-9a

何故名家？其善男子處於居家，樂則同樂，苦則同苦，在所為作，皆相順從，故名為家。是故善男子，隨時供給，施與安樂。 ^93-9b

何等名田火，善男子隨時恭敬，尊重供養，施其安樂？謂善男子方便得財，手足勤勞，如法所得，奉事供養諸沙門、婆羅門，善能調伏貪、恚、癡者。如是等沙門、婆羅門，建立福田，崇向增進，樂分樂報，未來生天，是名田火。 ^93-10a

何故名田？為世福田，謂為應供，是故名田。是善男子，隨時恭敬，奉事供養，施其安樂。 ^93-10b

爾時，世尊復說偈言：
根本及居家，應供福田火，是火增供養，充足安隱樂。無罪樂世間，慧者往生彼，如法財復會，供養所應養，供養應養故，生天得名稱。 ^93-11

「然婆羅門！今善男子先所供養三火，應斷令滅。何等為三？謂貪欲火，瞋恚火，愚癡火。
所以者何？若貪火不斷、不滅者，自害、害他，自他俱害，現法得罪，後世得罪，現法、後世得罪，緣彼而生心法憂苦。恚火、癡火，亦復如是。婆羅門！若善男子事積薪火，隨時辛苦，隨時然，隨時滅火、因緣受苦。」 ^93-12

爾時，長身婆羅門默然而住。 ^93-13

時有婆羅門子，名鬱多羅，於會中坐。 ^93-14

長身婆羅門須臾默然思惟已，告鬱多羅：「汝能往至邪盛會所，放彼繫柱特牛，及諸眾生受繫縛者悉皆放不？而告之言：長身婆羅門語汝：隨意自在，山澤曠野，食不斷草，飲淨流水，四方風中受諸快樂。」 ^93-15

鬱多羅白言：「隨大師教。」即往彼邪盛會所，放諸眾生而告之言：「長身婆羅門語汝：隨其所樂，山澤曠野，飲水、食草，四風自適。」 ^93-16

爾時，世尊知鬱多羅〔作已〕，為長身婆羅門種種說法，示、教、照、喜。如律世尊說法先後：說戒，說施，及生天功德，愛欲味、患，出要清淨，煩惱清淨，開示〔顯現〕。譬如鮮淨白氈，易受染色。長身婆羅門亦復如是。即於座上見四真諦，得無間等。 ^93-17

時長身婆羅門見法、得法、知法、入法，度諸疑、惑，不由他度，於正法中得無所畏；即從座起，整衣服，偏袒右肩，合掌白佛：「已度，世尊！我從今日盡其壽命，歸佛、歸法、歸比丘僧，為優婆塞，證知我！唯願世尊與諸大眾，受我飯食。」 ^93-18

爾時，世尊默然而許。時長身婆羅門知佛受請已，為佛作禮，右遶三匝而去。 ^93-19

長身婆羅門還邪盛處，〔作〕諸供辦淨美好者，布置床座，遣使請佛，白言：「時到，惟聖知時。」 ^93-20

爾時，世尊著衣持缽，大眾圍遶，往到長身婆羅門會所，大眾前坐。時長身婆羅門知世尊坐定已，手自供養種種飲食。食已，澡漱、洗缽畢，別敷卑床，於大眾前端坐聽法。 ^93-21

爾時，世尊為長身婆羅門說種種法，示、教、照、喜已，從座起而去。^93-22

## 僧迦羅經 ^s94

如是我聞：一時，佛住舍衛國祇樹給孤獨園。 ^94-1

時有年少婆羅門，名僧迦羅，來詣佛所，與世尊面相問訊，慰勞已，退坐一面，白佛言：「瞿曇！不善男子云何可知？」 ^94-2

佛告婆羅門：「譬猶如月。」 ^94-3

婆羅門復問：「善男子云何可知？」 ^94-4

佛告婆羅門：「譬猶如月。」 ^94-5

婆羅門白佛：「云何不善男子如月？」 ^94-6

佛告婆羅門：「如月黑分，光明亦失，色亦失，所係亦失，日夜〔消減〕，乃至不現。如是有人於如來所，得〔信寂心〕，受持淨戒，善學多聞，損己布施，正見真實。於如來所淨信、持戒、惠施、多聞、正見〔真實〕已，然後退失，於戒、聞、施、正見悉皆忘失，日夜消減，乃至須臾一切忘失。 ^94-7

復次，婆羅門！若善男子不習近善知識，不數聞法，不正思惟，身行惡行，口行惡行，意行惡行，行惡因緣故，身壞命終，墮惡趣泥梨中。 ^94-8

如是婆羅門！不善男子，其譬如月。」 ^94-9

婆羅門白佛：「云何善男子其譬如月？」 ^94-10

佛告婆羅門：「譬如明月淨分，光明色澤，日夜增明，乃至月滿一切圓淨。如是善男子，於如來法律得淨信心，乃至正見，真淨增明；戒增，施增，聞增，慧增，日夜增長。復於餘時，親近善知識，聞說正法，內正思惟，行身善行，行口善行，行意善行故，以是因緣，身壞命終化生天上。 ^94-11

婆羅門！是故善男子譬如月。」 ^94-12

爾時，世尊而說偈言：
譬如月無垢，周行於虛空，一切小星中，其光最盛明。淨信亦如是，戒聞離慳施，於諸慳世間，其施特明顯。 ^94-13

佛說此經已，僧迦羅婆羅門聞佛所說，歡喜隨喜，從座起而去。^94-14

## 生聞經 ^s95

如是我聞：一時，佛住舍衛國祇樹給孤獨園。 ^95-1

時有生聞婆羅門，來詣佛所，與世尊面相問訊，慰勞已，退坐一面，白佛言：「瞿曇！我聞瞿曇說言：唯應施我，不應施餘人；施我得大果，非施餘人而得大果。應施我弟子，不應施餘弟子；施我弟子得大果報，非施餘弟子得大果報。云何瞿曇！作是語者，為實說耶？非為謗毀瞿曇乎？為如說說，如法說耶？法次法說，不為餘人以同法來訶責耶？」 ^95-2

佛告婆羅門：「彼如是說者，謗毀我耳。非如說說，如法說，法次法說，不致他人來以同法訶責。
所以者何？我不如是說：應施於我，不應施餘，施我得大果報，非施餘人得大果報；應施我弟子，施我弟子得大果報，非施餘弟子得大果報。 ^95-3

然婆羅門！我作如是說者，作二種障：障施者施，障受者利。 ^95-4

婆羅門！乃至士夫以洗器餘食，著於淨地，令彼處眾生即得利樂，我說斯等亦入福門，況復施人！婆羅門！然我復說：施持戒者得果報，不同犯戒。」 ^95-5

生聞婆羅門白佛言：「如是，瞿曇！我亦如是說：施持戒者得大果報，非施犯戒。」 ^95-6

爾時，世尊復說偈言：
若黑若有白，若赤若有色，犁雜及金色，純黃及鴿色，如是等牸牛，牛犢姝好者，丁壯力具足，調善行捷疾，但使堪運重，不問本生色。人亦復如是，各隨彼彼生，剎利婆羅門，毘舍首陀羅，旃陀羅下賤，所生悉不同，但使持淨戒，離重擔煩惱，純一修梵行，漏盡阿羅漢，於世間善逝，施彼得大果。愚者無智慧，未嘗聞正法，施彼無大果，不近善友故。若習善知識，如來及聲聞，清淨信善逝，根生堅固力，所往之善趣，及生大姓家。究竟般涅槃，大仙如是說。 ^95-7

佛說此經已，生聞娑羅門聞佛所說，歡喜隨喜，作禮而去。^95-8

## 婆羅門經 ^s96

如是我聞：一時，佛住舍衛國祇樹給孤獨園。 ^96-1

爾時，世尊晨朝著衣持缽，入舍衛城乞食。 ^96-2

時有異婆羅門，年耆根熟，執杖持缽，家家乞食。 ^96-3

爾時，世尊告婆羅門：「汝今云何年耆根熟，柱杖持缽，家家乞食？」 ^96-4

婆羅門白佛：「瞿曇！我家中所有財物，悉付其子，為子娶妻，然後捨家。是故柱杖持缽，家家乞食。」 ^96-5

佛告婆羅門：「汝能於我所受誦一偈，還歸於眾中，為兒說耶？」 ^96-6

婆羅門白佛：「能受，瞿曇！」 ^96-7

爾時，世尊即說偈言：
生子心歡喜，為子聚財物，亦為娉其妻，而自捨出家。
邊鄙田舍兒，違負於其父，人形羅剎心，棄捨於尊老。
老馬無復用，則奪其麰麥，兒少而父老，家家行乞食。
曲杖為最勝，非子為恩愛，為我防惡牛，免險地得安，
能卻兇暴狗，扶我闇處行，避深坑空井，草木棘刺林，
憑杖威力故，恃立不墮落。 ^96-8

時婆羅門從世尊受斯偈已，還歸婆羅門大眾中，為子而說，先白大眾：「聽我所說。」然後誦偈，如上廣說。 ^96-9

其子愧怖，即抱其〔父〕，還將入家，摩身洗浴，覆以青衣，被立為家主。 ^96-10

時婆羅門作是念：我今得勝族姓，是沙門瞿曇恩。我經所說：為師者如師供養，為和尚者如和尚供養。我今所得，皆沙門瞿曇力，即是我師，我今當以上妙好衣以奉瞿曇。 ^96-11

時婆羅門持上妙衣，至世尊所，面前問訊慰勞已，退坐一面，白佛言：「瞿曇！我今居家成就，是瞿曇力。我經記說：為師者以師供養，為和尚者以和尚供養。今日瞿曇即為我師，願受此衣，哀愍故。」 ^96-12

世尊即受，為哀愍故。 ^96-13

爾時，世尊為婆羅門說種種法，示、教、照、喜。 ^96-14

時婆羅門聞佛所說，歡喜隨喜，作禮而去。^96-15

## 乞食經 ^s97

如是我聞：一時，佛住舍衛國祇樹給孤獨園。 ^97-1

爾時，世尊晨朝著衣持缽，入舍衛城乞食。 ^97-2

時有異婆羅門，年耆根熟，攝杖持缽，家家乞食。 ^97-3

彼婆羅門遙見世尊而作是念：沙門瞿曇攝杖持缽，家家乞食，我亦攝杖持缽，家家乞食；我與瞿曇，俱是比丘。 ^97-4

爾時，世尊說偈答曰：
所謂比丘者，非但以乞食，受持在家法，是何名比丘？於功德過惡，俱離修正行，其心無所畏，是則名比丘。 ^97-5

佛說是經已，彼婆羅門聞佛所說，歡喜隨喜，作禮而去。^97-6

## 耕田經 ^s98

如是我聞：一時，佛在拘薩羅人間遊行，至一那羅聚落，住一那羅林中。 ^98-1

爾時，世尊著衣持缽，入一〔那羅〕聚落乞食。而作是念：今日〔太早〕，今且可過耕田婆羅豆婆遮婆羅門作飲食處。 ^98-2

爾時，耕田婆羅豆婆遮婆羅門，五百具犁耕田，為作飲食。 ^98-3

時耕田婆羅豆婆遮婆羅門，遙見世尊，白言：「瞿曇！我今耕田下種以供飲食，沙門瞿曇亦應耕田下種以供飲食。」 ^98-4

佛告婆羅門：「我亦耕田下種以供飲食。」 ^98-5

婆羅門白佛：「我都不見沙門瞿曇，若犁，若軛、若鞅、若縻、若鑱、若鞭，而今瞿曇說言我亦耕田下種以供飲食？」 ^98-6

爾時，耕田婆羅豆婆遮婆羅門即說偈言：
自說耕田者，而不見其耕，為我說耕田，令我知耕法。 ^98-7

爾時，世尊說偈言：
信心為種子，苦行為時雨，智慧為犁軛，慚愧心為轅，正念自守護，是則善御者。保藏身口業，如食處內藏，真實為真乘，樂住為懈息，精進無廢荒，安隱而速進，直往不轉還，得到無憂處。如是耕田者，逮得甘露果；如是耕田者，不還受諸有。 ^98-8

時耕田婆羅豆婆遮婆羅門白佛言：「善耕田瞿曇！極善耕田瞿曇！」 ^98-9

於是耕田婆羅豆婆遮婆羅門，聞世尊說偈，心轉增信，以滿缽香美飲食，以奉世尊。 ^98-10

世尊不受，以因說偈得故。即說偈言：
不因說法故，受彼食而食，但為利益他，說法不受食。 ^98-11a

如是廣說，如前為火與婆羅門廣說。 ^98-11b

時耕田婆羅門婆遮婆羅門白佛言：「瞿曇今以此食安著何處？」 ^98-12

佛告婆羅門：「我不見諸天魔、梵，沙門、婆羅門，天神、世人，堪食此食而得安身！婆羅門！汝持此食著無蟲水中，及少生草地。」 ^98-13

時婆羅門即持此食著無蟲水中，水即煙起涌沸，啾啾作聲。如〔熱鐵丸〕投於冷水，啾啾作聲，如是彼食投著無蟲水中，煙起涌沸，啾啾作聲。 ^98-14

時婆羅門作是念：沙門瞿曇實為奇特！大德大力，乃令飲食神變如是。 ^98-15

時彼婆羅門見食瑞應，信心轉增，白佛言：「瞿曇！我今可得於正法中，出家受具足不？」 ^98-16

佛告婆羅門：「汝今可得於正法中，出家受具足，得比丘分。」 ^98-17

彼即出家已，獨靜思惟所以：族姓子剃除鬚髮，著袈裟衣，正信非家，出家學道，乃至得阿羅漢，心善解脫。^98-18

## 淨天經 ^s99

如是我聞：一時，佛住王舍城。 ^99-1

時有尊者，名曰淨天，在鞞提訶國人間遊行，至彌絺羅城菴羅園中。 ^99-2

時尊者淨天，晨朝著衣持缽，入彌絺羅城乞食。次第乞食，到自本家。 ^99-3

時淨天母年老，在中堂持食祀火，求生梵天，不覺尊者淨天在門外立。 ^99-4

時毘沙門天王，於尊者淨天所，極生敬信。 ^99-5

時毘沙門天王，諸夜叉導從，乘虛而行，見尊者淨天在門外立，又見其母手擎飲食，在中堂上供養祀火，不見其子在外門立。見已，從空中下，至淨天母前而說偈言：
此婆羅門尼，梵天極遼遠，為求彼生故，於此祠祀火。此非梵天道，何為徒祀此？汝婆羅門尼，淨天住門外，垢穢永無餘，是則天中天。蕭然無所有，獨一不兼資，為乞食入舍，所應供養者。淨天善修身，人天良福田，遠離一切惡，不為染所染。德同於梵天，形在人間住，不著一切法，如彼淳熟龍。比丘正念住，其心善解脫，應奉以初揣，是則上福田。應以正信心，及時速施與，當預建立洲，令未來安樂。汝觀此牟尼，已渡苦海流，是故當信心，及時速施與，當預建立洲，令未來安樂。毘沙門天王，開發彼令捨。 ^99-6

時尊者淨天，即為其母種種說法，示、教、照、喜已，復道而去。^99-7

## 佛陀經 ^s100

如是我聞：一時，佛住舍衛國祇樹給孤獨園。 ^100-1

時有異婆羅門，來詣佛所，面前問訊，相慰勞已。退坐一面，白佛言：「瞿曇！所謂佛者，云何為佛？為是父母制名？為是婆羅門制名？」 ^100-2

時婆羅門即說偈言：
佛者是世間，超渡之勝名，為是父母制，名之為佛耶？ ^100-3

爾時，世尊說偈答言：
佛見過去世，如是見未來，亦見現在世，一切行起滅。明智所了知，所應修已修，應斷悉已斷，是故名為佛。歷劫求選擇，純苦無暫樂，生者悉磨滅，遠離息塵垢，拔諸使刺本，等覺故名佛。 ^100-4

佛說偈已，彼婆羅門聞佛所說，歡喜隨喜，從座起去。^100-5

## 人間經 ^s101

如是我聞：一時，佛在拘薩羅人間遊行。 ^101-1

〔在徙迦帝〕聚落、墮鳩羅聚落二村中間，一樹下坐，入〔晝〕正受。 ^101-2

時有豆磨種姓婆羅門，隨彼道行，尋佛後來。見佛腳跡，千幅輪相，印文顯現，齊輻圓輞，眾好滿足。 ^101-3

見已作是念：我未曾見人間有如是足跡，今當隨跡以求其人。 ^101-4

即尋腳跡至於佛所，來見世尊坐一樹下，入晝正受，嚴容絕世，諸根澄靜，其心寂定，第一調伏，〔止觀〕成就，光相巍巍，猶若金山。見已白言：「為是天耶？」 ^101-5

佛告婆羅門：「我非天也。」 ^101-6

「為龍、夜叉、乾闥婆、阿修羅、迦樓羅、緊那羅、摩〔怙〕羅伽、人非人等？」 ^101-7

佛告婆羅門：「我非龍乃至人非人也。」 ^101-8

婆羅門白佛：「若言非天、非龍，乃至非人、非非人，為是何等？」 ^101-9

爾時，世尊說偈答言：
天龍乾闥婆，緊那羅夜叉，無善阿修羅，諸摩怙羅伽，人與非人等，悉由煩惱生。如是煩惱漏，一切我已捨，已破已磨滅，如芬陀利生，雖生於水中，而未曾著水，我雖生世間，不為世間著。歷劫常選擇，純苦無暫樂，一切有為行，悉皆生滅故。離垢不傾動，已拔諸劍刺，究竟生死際，故名為佛陀。 ^101-10

佛說此經已，豆摩種婆羅門聞佛所說，歡喜隨喜，從路而去。
〔慢、優竭提、僧伽羅，生聽、極老，比丘、種作及梵天。
佛陀、輪相為第十。〕^101-11

## 領群特經 ^s102

如是我聞：一時，佛住王舍城迦蘭陀竹園。 ^102-1

爾時，世尊晨朝著衣持缽，入王舍城乞食；次第乞食，至婆羅豆婆遮婆羅門舍。 ^102-2

時婆羅門手執木杓，盛諸飲食，供養火具，住於門邊；遙見佛來，見已白佛，作是言：「住！住！領群特！慎勿近我門。」 ^102-3

佛告婆羅門：「汝知領群特、領群特法耶？」 ^102-4

婆羅門言：「我不知領群特，亦不知領群特法。沙門瞿曇！知領群特及領群特法不？」 ^102-5

佛言：「我善知是領群特及領群特法。」 ^102-6

是時，婆羅門即放事火具，疾敷床座，請佛令坐，白言：「瞿曇！為我說領群特及領群特法！」 ^102-7

佛即就座，為說偈言：
瞋恚心懷恨，隱覆諸過惡，犯戒起惡見，虛偽不真實，如是等士夫，當知領群特。弊暴貪吝惜，惡欲慳諂偽，無慚無愧心，當知領群特。一生二生者，一切皆殺害，無有慈愍心，是為領群特。若殺縛椎打，聚落及城邑，無道以切責，當知領群特。住止及行路，為眾之導首，苦切諸群下，恐怛相迫愶，取利以供己，當知領群特。聚落及空地，有主無主物，掠護為己有，當知領群特。自棄薄其妻，又不入婬舍，侵陵他所愛，當知領群特。內外諸親屬，同心善知識，侵掠彼所愛，當知領群特。妄語欺誑人，詐取無證財，他索而不還，當知領群特。為己亦為他，舉責及與責，或復順他語，妄語為他證，如是妄語者，當知領群特。作惡不善業，無有人知者，隱諱覆藏惡，當知領群特。若人問其義，而答以非義，顛倒欺誑人，當知領群特。實空無所有，而輕毀智者，愚癡為利故，當知領群特。高慢自稱舉，毀壞於他人，是極卑鄙慢，當知領群特。自造諸過惡，移過誣他人，妄語謗清白，當知領群特。前受他利養，他人來詣己，無有敬報心，當知領群特。沙門婆羅門，如法來乞求，呵責而不與，當知領群特。若父母年老，少壯氣已謝，不勤加奉養，當知領群特。父母諸尊長，兄弟親眷屬。實非阿羅漢，自顯羅漢德，世間之大賊，當知領群特。初上種姓生，習婆羅門典，而於其中間，習行諸惡業；不以勝生故，障呵責惡道，現法受呵責，後世墮惡道。生旃陀羅家，世稱須陀夷，名聞遍天下，旃陀羅所無。婆羅門剎利，大姓所供養，乘於淨天道，平等正直住。不以生處障，令不生梵天，現法善名譽，後世生善趣。二生汝當知！如我所顯示，不以所生故，名為領群特；不以所生故，名為婆羅門：業為領群特，業為婆羅門。 ^102-8

婆羅門白佛言：
如是大精進！如是大牟尼！
不以所生故，名為領群特；
不以所生故，名為婆羅門。
業故領群特，業故婆羅門。 ^102-9

時事火婆羅豆婆遮婆羅門，轉得信心，以滿缽好食奉上世尊。 ^102-10

世尊不受，以說偈得故，偈如上說。 ^102-11

時事火婆羅豆婆遮婆羅門見食瑞應已，增其信心，白佛言：「世尊！我今可得〔於〕正法律出家受具足不？」 ^102-12

佛告婆羅門：「汝今可得於正法律出家受具足戒。」 ^102-13

即得出家，獨靜思惟，如前說，乃至得阿羅漢，心善解脫。 ^102-14

時婆羅豆婆遮婆羅門得阿羅漢，心善解脫，自覺喜樂，即說偈言：
非道求清淨，供養祠祀火，不識清淨道，猶如生盲者。今已得安樂，出家受具足，逮得於三明，佛所教已作。先婆羅門難，今為婆羅門，沐浴離塵垢，度諸天彼岸。^102-15

## 差摩經 ^s103

如是我聞：一時，有眾多上座比丘，住拘舍彌國瞿師羅園。 ^103-1

時有差摩比丘，住拘舍彌國跋陀梨園，身得重病。時有陀娑比丘，為瞻病者。時陀娑比丘詣諸上座比丘，禮諸上座比丘足，於一面住。 ^103-2

諸上座比丘告陀娑比丘言：「汝往詣差摩比丘所語言，諸上座問汝：身小差，安隱，苦患不增劇耶？」 ^103-3

時陀娑比丘受諸上座比丘教，至差摩比丘所，語差摩比丘言：「諸上座比丘問訊：汝苦患漸差不？眾苦不至增耶？」 ^103-4

差摩比丘語陀娑比丘言：「我病不差、不安隱，身諸苦轉增無救。 ^103-5

譬如多力士夫，取羸劣人，以繩〔繼〕頭，兩手急絞，極大苦痛；我今苦痛，有過於彼。 ^103-6

譬如屠牛，以利刀生割其腹，取其內藏，其牛腹痛，當何可堪！我今腹痛，甚於彼牛。 ^103-7

如二力士，捉一劣夫，懸著火上，燒其兩足；我今兩足，熱過於彼。」 ^103-8

時陀娑比丘還至諸上座所，以差摩比丘所說病狀，具白諸上座。 ^103-9

時諸上座，還遣陀娑比丘至差摩比丘所，語差摩比丘言：「世尊所說，有五受陰。何等為五？色受陰，受、想、行、識受陰。汝差摩能少觀察此五受陰，非我、非我所耶？」 ^103-10

時陀娑比丘受諸上座比丘教已，往語差摩比丘言：「諸上座語汝：世尊說五受陰，汝能少觀察非我、非我所耶？」 ^103-11

差摩比丘語陀娑言：「我於彼五受陰，能觀察非我、非我所。」 ^103-12

陀娑比丘還白諸上座：「差摩比丘言：我於五受陰，能觀察非我、非我所。」 ^103-13

諸上座比丘復遣陀娑比丘，語差摩比丘言：「汝能於五受陰觀察非我、非我所，如漏盡阿羅漢耶？」 ^103-14

時陀娑比丘受諸上座比丘教，往詣差摩比丘所，語差摩言：「比丘！能如是觀五受陰者，如漏盡阿羅漢耶？」 ^103-15

差摩比丘語陀娑比丘言：「我觀五受陰非我、非我所，非漏盡阿羅漢也。」 ^103-16

時陀娑比丘還至諸上座所，白諸上座：「差摩比丘言：我觀五受陰非我、非我所，而非漏盡阿羅漢也。」 ^103-17

時諸上座語陀娑比丘：「汝復還語差摩比丘：汝言我觀五受陰非我、非我所，而非漏盡阿羅漢，前後相違！」 ^103-18

陀娑比丘受諸上座比丘教，往語差摩比丘：「汝言我觀五受陰非我、非我所，而非漏盡阿羅漢，前後相違！」 ^103-19

差摩比丘語陀娑比丘言：「我於五受陰，觀察非我、非我所，而非阿羅漢者，我於我慢、我欲、我使，未斷、未知、未離、未吐。」 ^103-20

陀娑比丘還至諸上座所，白諸上座：「差摩比丘言：我於五受陰，觀察非我、非我所，而非漏盡阿羅漢者，於五受陰我慢、我欲、我使，未斷、未知、未離、未吐。」 ^103-21

諸上座復遣陀娑比丘語差摩比丘言：「汝言有我，於何所有我？為色是我？為我異色？受、想、行、識是我？為我異〔受、想、行〕、識耶？」 ^103-22

差摩比丘語陀娑比丘言：「我不言色是我，我異色；受、想、行、識是我，我異〔受、想、行〕、識，然於五受陰我慢、我欲、我使，未斷、未知、未離、未吐。」 ^103-23

差摩比丘語陀娑比丘言：「何煩令汝〔驅馳〕往反，汝取杖來，我自扶杖詣彼上座，願授以杖！」 ^103-24

差摩比丘即自扶杖，詣諸上座。 ^103-25

時諸上座遙見差摩比丘扶杖而來，自為敷座，安停腳机，自往迎接，為持衣缽，命令就座，共相慰勞。慰勞已，語差摩比丘言：「汝言我慢，何所見我？色是我耶？我異色耶？受、想、行、識是我耶？我異〔受、想、行〕、識耶？」 ^103-26

差摩比丘白言：「非色是我，非我異色；非受、想、行、識是我，非我異〔受、想、行〕、識，〔然〕於五受陰我慢、我欲、我使，未斷、未知、未離、未吐。 ^103-27

譬如優缽羅、缽曇摩、拘牟頭、分陀利華香，為即根香耶？為香異根耶？為莖、葉、鬚、精麤香耶？為香異精麤耶？為等說不？」 ^103-28

諸上座答言：「不也。差摩比丘！非優缽羅、缽曇摩、拘牟頭、分陀利根即是香，非香異根；亦非莖、葉、鬚、精麤是香，亦非香異精麤也。」 ^103-29

差摩比丘復問：「彼何等香？」 ^103-30

上座答言：「是華香。」 ^103-31

差摩比丘復言：「我亦如是。非色即我，我不離色；非受、想、行、識即我，我不離〔受、想、行〕、識。然我於五受陰見非我、非我所，而於我慢、我欲、我使，未斷、未知、未離、未吐。 ^103-32

諸上座！聽我說譬，凡智者因譬類得解。譬如乳母衣，付浣衣者，以種種灰湯浣濯塵垢，猶有餘氣，要以種種雜香薰令消滅。 ^103-33

如是多聞聖弟子，〔雖〕於五受陰，正觀非我、非我所，〔然〕於五受陰我慢、我欲、我使，未斷、未知、未離、未吐。然後於五受陰，增進思惟，觀察生滅：此色、此色集、此色滅；此受、想、行、識、此識集、此識滅。於五受陰如是觀生滅已，我慢、我欲、我使一切悉除，是名真實正觀。」 ^103-34

差摩比丘說此法時，彼諸上座遠塵、離垢，得法眼淨。 ^103-35

差摩比丘不起諸漏，心得解脫；法喜利故，身病悉除。 ^103-36

時諸上座比丘語差摩比丘言：「我聞仁者初所說，已解、已樂，況復重聞！所以問者，欲發仁者微妙辯才，非為嬈亂，汝便堪能廣說如來、應、等正覺法。」 ^103-37

時諸上座聞差摩比丘所說，歡喜奉行。^103-38

## 焰摩迦經 ^s104

如是我聞：一時，佛住舍衛國祇樹給孤獨園。 ^104-1

爾時，有比丘名焰摩迦，起惡邪見，作如是言：「如我解佛所說法，漏盡阿羅漢身壞命終，更無所有。」 ^104-2

時有眾多比丘，聞彼所說，往詣其所，語焰摩迦比丘言：「汝實作是說，如我解佛所說法，漏盡阿羅漢身壞命終，更無所有耶？」 ^104-3

答言：「實爾，諸尊！」 ^104-4

時諸比丘語焰摩迦：「勿謗世尊！謗世尊者不善。世尊不作是說，汝當盡捨此惡邪見！」 ^104-5

諸比丘說此語時，焰摩迦比丘猶執惡邪見，作如是言：「諸尊！唯此真實，異則虛妄。」如是三說。 ^104-6

時諸比丘不能調伏焰摩迦比丘，即便捨去，往詣尊者舍利弗所，語尊者舍利弗言：「尊者當知！彼焰摩迦比丘起如是惡邪見言：我解知佛所說法，漏盡阿羅漢身壞命終，更無所有。我等聞彼所說已，故往問焰摩迦比丘：汝實作如是知見耶？彼答我言：諸尊！實爾，異則愚說。我即語言：汝勿謗世尊！世尊不作此語，汝當捨此惡邪見。再三諫彼，猶不捨惡邪見，是故我今詣尊者所，唯願尊者當令焰摩迦比丘息惡邪見，憐愍彼故。」 ^104-7

舍利弗言：「如是，我當令彼息惡邪見。」 ^104-8

時眾多比丘，聞舍利弗語，歡喜、隨喜而還本處。 ^104-9

爾時，尊者舍利弗，晨朝著衣持缽，入舍衛城乞食；食已出城，還精舍，舉衣缽已，往詣焰摩迦比丘所。 ^104-10

時焰摩迦比丘遙見尊者舍利弗來，即為敷座洗足，安停腳机；奉迎，為執衣缽，請令就座。 ^104-11

尊者舍利弗就座，洗足已，語焰摩迦比丘：「汝實作如是語，我解知世尊所說法，漏盡阿羅漢身壞命終，無所有耶？」 ^104-12

焰摩迦比丘白舍利弗言：「實爾，尊者舍利弗！」 ^104-13

舍利弗言：「我今問汝，隨意答我。云何焰摩迦！色為常耶？為非常耶？」 ^104-14

答言：「尊者舍利弗！無常。」 ^104-15

復問：「若無常者是苦不？」 ^104-16

答言：「是苦。」 ^104-17

復問：「若無常、苦，是變易法，多聞聖弟子，寧於中見我、異我、相在不？」 ^104-18

答言：「不也，尊者舍利弗！」 ^104-19

受、想、行、識，亦復如是。 ^104-20

復問：「云何焰摩迦！色是如來耶？」 ^104-21

答言：「不也，尊者舍利弗！」 ^104-22

「受、想、行、識是如來耶？」 ^104-23

答言：「不也，尊者舍利弗！」 ^104-24

復問：「云何焰摩迦！異色有如來耶？異受、想、行、識有如來耶？」 ^104-25

答言：「不也，尊者舍利弗！」 ^104-26

復問：「色中有如來耶？受、想‧行、識中有如來耶？」 ^104-27

答言：「不也，尊者舍利弗！」 ^104-28

復問：「如來中有色耶？如來中有受、想、行、識耶？」 ^104-29

答言：「不也，尊者舍利弗！」 ^104-30

復問：「非色、受、想、行、識有如來耶？」 ^104-31

答言：「不也，尊者舍利弗！」 ^104-32

「如是焰摩迦！如來見法真實如，住無所得，無所施設，汝云何言我解知世尊所說，漏盡阿羅漢身壞命終無所有，為時說耶？」 ^104-33

答言：「不也，尊者舍利弗！」 ^104-34

復問焰摩迦：「先言我解知世尊所說，漏盡阿羅漢身壞命終無所有，云何今復言非耶？」 ^104-35

焰摩迦比丘言：「尊者舍利弗！我先不解、無明故，作如是惡邪見說。聞尊者舍利弗說已，不解、無明一切悉斷。」 ^104-36

復問焰摩迦：「若復問比丘，如先惡邪見所說，今何所知見，一切悉得遠離？汝當云何答？」 ^104-37

焰摩迦答言：「尊者舍利弗！若有來問者，我當如是答：漏盡阿羅漢色無常，無常者是苦，苦者寂靜、清涼、永沒。受、想、行、識，亦復如是。有來問者，作如是答。」 ^104-38

舍利弗言：「善哉！善哉！焰摩迦比丘！汝應如是答。
所以者何？漏盡阿羅漢色無常，無常者是苦，〔若〕無常、苦者是生滅法。受、想、行、識，亦復如是。」 ^104-39

尊者舍利弗說是法時，焰摩迦比丘遠塵、離垢，得法眼淨。 ^104-40

尊者舍利弗語焰摩迦比丘：「今當說譬，夫智者以譬得解。如長者子，長者子大富多財，廣求僕從，善守護財物。時有怨家惡人，詐來親附，為作僕從，常伺其便。晚眠早起，侍息左右，謹敬其事，遜其言辭，令主意悅，作親友想、子想，極信不疑，不自防護，然後手執利刀以斷其命。 ^104-41

焰摩迦比丘！於意云何？彼惡怨家為長者親友，非為初始方便，害心常伺其便，至其終耶？而彼長者不能覺知，至今受害。」 ^104-42

答言：「實爾。」 ^104-43

尊者舍利弗語焰摩迦比丘：「於意云何？彼長者本知彼人詐親欲害，善自防護，不受害耶？」 ^104-44

答言：「如是，尊者舍利弗！」 ^104-45

「如是焰摩迦比丘！愚癡無聞凡夫，於五受陰作常想、安隱想、不病想、我想、我所想，於此五受陰保持、護惜，終為此五受陰怨家所害，如彼長者為詐親怨家所害而不覺知。 ^104-46

焰摩迦！多聞聖弟子，於此五受陰，觀察如病、如癰、如刺、如殺，無常、苦、空、非我、非我所，於此五受陰不著、不受，不受故不著，不著故自覺涅槃：我生已盡、梵行已立、所作已作、自知不受後有。」 ^104-47

尊者舍利弗說是法時，焰摩迦比丘不起諸漏，心得解脫。 ^104-48

尊者舍利弗為焰摩迦比丘說法，示、教、照、喜已，從座起去。^104-49

## 仙尼經 ^s105

如是我聞：一時，佛住王舍城迦蘭陀竹園。 ^105-1

爾時，有外道出家，名仙尼，來詣佛所，恭敬問訊，於一面坐。白佛言：「世尊！先一日時，若沙門、若婆羅門、若遮羅迦、若出家，集於希有講堂。如是義稱：富蘭那迦葉為大眾主，五百弟子前後圍遶，其中有極聰慧者，有鈍根者，及其命終，悉不記說其所往生處。復有末迦梨瞿舍利子，為大眾主，五百弟子前後圍遶，其諸弟子有聰慧者，有鈍根者，及其命終，悉不記說所往生處。如是先闍那毘羅胝子，阿耆多翅舍欽婆羅，迦羅拘陀迦栴延，尼揵陀若提子等，各與五百弟子前後圍遶，亦如前者。沙門瞿曇爾時亦在。彼論中言：沙門瞿曇為大眾主，其諸弟子有命終者，即記說言：某生彼處，某生此處。我先生疑，云何沙門瞿曇得如此法？」 ^105-2

佛告仙尼：「汝莫生疑！以有惑故，彼則生疑。仙尼！當知有三種師。何等為三？ ^105-3

有一師，見現在世真實是我，如所知說，而無能知命終後事，是名第一師出於世間。 ^105-4

復次，仙尼！有一師，見現在世真實是我，命終之後亦見是我，如所知說。 ^105-5

復次，〔仙尼〕！有一師，不見現在世真實是我，亦復不見命終之後真實是我。 ^105-6

仙尼！其第一師見現在世真實是我，如所知說者，名曰斷見。 ^105-7

彼第二師見今世後世真實是我，如所知說者，則是常見。 ^105-8

彼第三師不見現在世真實是我，命終之後亦不見我，是則如來、應、等正覺說，現法、愛斷，離欲、滅盡、涅槃。」 ^105-9

仙尼白佛言：「世尊！我聞世尊所說，遂更增疑。」 ^105-10

佛告仙尼：「正應增疑，所以者何？此甚深處，難見難知，應須甚深照微妙、至到、聰慧所了，凡眾生類未能辯知。
所以者何？眾生長夜異見、異忍、異求、異欲故。」 ^105-11

仙尼白佛言：「世尊！我於世尊所心得淨信，唯願世尊為我說法，令我即於此座慧眼清淨！」 ^105-12

佛告仙尼：「今當為汝隨所樂說。」 ^105-13

佛告仙尼：「色是常耶？為無常耶？」 ^105-14

答言：「無常，世尊！」 ^105-15

復問：「仙尼！若無常者，是苦耶？」 ^105-16

答言：「是苦，世尊！」 ^105-17

復問：「仙尼！若無常、苦，是變易法，多聞聖弟子，寧於中見我、異我、相在不？」 ^105-18

答言：「不也，世尊？」 ^105-19

「受、想、行、識，亦復如是。」 ^105-20

復問：「云何仙尼！色是如來耶？」 ^105-21

答言：「不也，世尊！」 ^105-22

「受、想、行、識是如來耶？」 ^105-23

答言：「不也，世尊！」 ^105-24

復問仙尼：「異色有如來耶？異受、想、行、識有如來耶？」 ^105-25

答言：「不也，世尊！」 ^105-26

復問：「仙尼！色中有如來耶？受、想、行、識中有如來耶？」 ^105-27

答言：「不也，世尊！」 ^105-28

復問：「仙尼！如來中有色耶？如來中有受、想、行、識耶？」 ^105-29

答言：「不也，世尊！」 ^105-30

復問：「仙尼！非色，非受、想、行、識有如來耶？」 ^105-31

答言：「不也，世尊！」 ^105-32

佛告仙尼：「我諸弟子，聞我所說，不悉解義，〔非起慢無間等〕，非無間等故慢則不斷，慢不斷故，捨此陰已，〔餘〕陰相續生。是故仙尼！我則記說是諸弟子，身壞命終，生彼彼處。
所以者何？以彼有餘慢故。 ^105-33

仙尼！我諸弟子，於我所說能解義者，彼於諸慢得無間等，得無間等故諸慢則斷。諸慢斷故，身壞命終，更不相續。 ^105-34

仙尼！如是弟子，我不說彼捨此陰已，生彼彼處。
所以者何？無因緣可記說故。 ^105-35

欲令我記說者，當記說彼：斷諸愛欲，永離有結，正意解脫，究竟苦邊。 ^105-36

我從昔來及今現在，常說〔慢根〕、慢集、慢生、慢起，若於慢無間等，觀眾苦不生。」 ^105-37

佛說此法時，仙尼出家遠塵、離垢，得法眼淨。 ^105-38

爾時，仙尼出家見法、得法、斷諸疑惑、不由他知、不由他度、於正法中心得無畏；從座起，合掌白佛言：「世尊！我得於正法中出家修梵行不？」 ^105-39

佛告仙尼：「汝於正法得出家，受具足戒，得比丘分。」 ^105-40

爾時，仙尼得出家已，獨一靜處，修不放逸住，如是思惟所以：族姓子剃除鬚髮，正信出家，出家學道，修行梵行，見法自知得證：我生已盡、梵行已立、所作已作、自知不受後有，得阿羅漢。 ^105-41

〔佛說此經已，諸比丘〕聞佛所說，歡喜奉行。^105-42

## 阿那羅經 ^s106

如是我聞：一時，佛住王舍城迦蘭陀竹園。 ^106-1

爾時，有比丘名〔阿那羅度〕，住耆闍崛山。 ^106-2

時有眾多外道出家，往詣〔阿那羅度〕所，共相問訊；共相問訊已，於一面住，白〔阿那羅度〕言：「欲有所問，寧有閑暇為解釋不？」 ^106-3

〔阿那羅度〕語諸外道言：「隨所欲問，知者當答。」 ^106-4

諸外道復問：「云何尊者！如來死後為有耶？」 ^106-5

〔阿那羅度〕言：「如世尊說，此是無記。」 ^106-6

又問：「如來死後為無耶？」 ^106-7

〔阿那羅度〕言：「如世尊說，此亦無記。」 ^106-8

又問：「如來死後有無耶？非有非無耶？」 ^106-9

〔阿那羅度〕言：「如世尊說，此亦無記。」 ^106-10

復問〔阿那羅度〕言：「云何尊者！如來死後有耶，說言無記？死後無耶，說言無記？死後有無耶，非有非無耶，說言無記？云何尊者！沙門瞿曇為不知不見耶？」 ^106-11

〔阿那羅度〕言：「世尊非不知，非不見。」 ^106-12

時諸外道於〔阿那羅度〕所說，心不喜悅，呵罵已，從座起去。 ^106-13

時〔阿那羅度〕知諸外道去已，往詣佛所，稽首佛足，於一面住。以諸外道所問，向佛廣說，白佛言：「世尊！彼如是問，我如是答，為順諸法說耶？得無謗世尊耶？為順法耶？為違法耶？無令他來難詰、墮訶責處耶？」 ^106-14

佛告〔阿那羅度〕言：「我今問汝，隨所問答。〔阿那羅度〕！色為常耶？為無常耶？」 ^106-15

答言：「無常。」 ^106-16

「受、想、行、識為常、無常耶？」 ^106-17

答言：「無常，世尊！」 ^106-18

如《焰摩迦契經》廣說，乃至「識是如來耶？」 ^106-19

答曰：「不也。」 ^106-20

佛告〔阿那羅度〕：「作如是說者，〔隨順諸說〕，不謗如來，非為越次，如如來說，〔法〕次法說，無有能來難詰、訶責者。
所以者何？我於色如實知，色集、色滅、色滅道跡如實知。〔阿那羅度〕！若捨如來，所作無知無見說者，此非等說。」 ^106-21

佛說此經已，〔阿那羅度〕聞佛所說，歡喜奉行。^106-22

## 長者經 ^s107

如是我聞：一時，佛住婆祇國設首婆羅山鹿野深林中。 ^107-1

爾時，有那拘羅長者，百二十歲，年耆根熟，羸劣苦病，而欲覲見世尊及先所宗重知識比丘；來詣佛所，稽首佛足，退坐一面，白佛言：「世尊！我年衰老，羸劣苦病，自力勉勵，覲見世尊及先所宗重知識比丘。唯願世尊為我說法，令我長夜安樂！」 ^107-2

爾時，世尊告那拘羅長者：「善哉長者！汝實年老根熟，羸劣苦患，而能自力覲見如來并餘宗重知識比丘。長者！當知於苦患身，常當修學不苦患身。」 ^107-3

爾時，世尊為那拘羅長者，示、教、照、喜，默然而住。 ^107-4

那拘羅長者聞佛所說，歡喜隨喜，禮佛而去。 ^107-5

時尊者舍利弗，去世尊不遠，坐一樹下。 ^107-6

那拘羅長者往詣尊者舍利弗所，稽首禮足，退坐一面。 ^107-7

時尊者舍利弗問長者言：「汝今諸根和悅，貌色鮮明，於世尊所得聞深法耶？」 ^107-8

那拘羅長者白舍利弗：「今日世尊為我說法，示、教、照、喜，以甘露法灌我身心，是故我今諸根和悅、顏貌鮮明。」 ^107-9

尊者舍利弗問長者言：「世尊為汝說何等法，示、教、照、喜，甘露潤澤？」 ^107-10

那拘羅長者白舍利弗：「我向詣世尊所，白世尊言：我年衰老，羸劣苦患，自力而來，覲見世尊及所宗重知識比丘。佛告我言：善哉長者！汝實衰老，羸劣苦患，而能自力詣我及見先所宗重比丘。汝今於此苦患之身，常當修學不苦患身。世尊為我說如是法，示、教、照、喜，甘露潤澤。」 ^107-11

尊者舍利弗問長者言：「汝向何不重問世尊：云何苦患身、苦患心？云何苦患身、不苦患心？」 ^107-12

長者答言：「我以是義故，來詣尊者，唯願為我略說法要！」 ^107-13

尊者舍利弗語長者言：「善哉長者！汝今諦聽！當為汝說。愚癡無聞凡夫，於色集、色滅、色患、色味、色離不如實知，不如實知故，愛樂於色，言色是我、是我所，而取攝受。彼色若壞，若異，心識隨轉，惱苦生。惱苦生已，恐怖、障閡、顧念、憂苦、結戀。 ^107-14

於受、想、行、識，亦復如是。 ^107-15

是名身、心苦患。 ^107-16

云何身苦患、心不苦患？ ^107-17

多聞聖弟子，於色集、色滅、色味、色患、色離如實知，如實知已，不生愛樂，見色是我、是我所。彼色若變、若異，心不隨轉惱苦生；心不隨轉惱苦生已，得不恐怖、障閡、顧念、結戀。 ^107-18

受、想、行、識，亦復如是。 ^107-19

是名身苦患、心不苦患。」 ^107-20

尊者舍利弗說是法時，那拘羅長者得法眼淨。 ^107-21

爾時，那拘羅長者見法、得法、知法、入法、度諸狐疑、不由於他、於正法中心得無畏；從座起，整衣服，恭敬合掌，白尊者舍利弗：「我已超、已度。我今歸依佛、法、僧寶，為優婆塞，證知我！我今盡壽歸依三寶。」 ^107-22

爾時，那拘羅長者聞尊者舍利弗所說，歡喜隨喜，作禮而去。^107-23

## 西經 ^s108

如是我聞：一時，佛住釋氏天現聚落。 ^108-1

爾時，有西方眾多比丘，欲還西方安居，詣世尊所，稽首佛足，退坐一面。 ^108-2

爾時，世尊為其說法，示、教、照、喜。 ^108-3

種種示、教、照、喜已，時西方眾多比丘從座起，合掌白佛言：「世尊！我西方眾多比丘，欲還西方安居，今請奉辭！」 ^108-4

佛告西方諸比丘：「汝辭舍利弗未？」 ^108-5

答言：「未辭。」 ^108-6

佛告西方諸比丘：「舍利弗淳修梵行，汝當奉辭，能令汝等以義饒益，長夜安樂。」 ^108-7

時西方諸比丘，辭退欲去。 ^108-8

時尊者舍利弗，去佛不遠，坐一堅固樹下。 ^108-9

西方諸比丘，往詣尊者舍利弗所，稽首禮足，退坐一面，白尊者舍利弗言：「我等欲還西方安居，故來奉辭。」 ^108-10

舍利弗言：「汝等辭世尊未？」 ^108-11

答言：「已辭。」 ^108-12

舍利弗言：「汝等還西方，處處異國，種種異眾，必當問汝。汝等今於世尊所，聞善說法，當善受、善持、善觀、善入，足能為彼具足宣說，不毀佛耶？不令彼眾難問詰責、墮負處耶？」 ^108-13

彼諸比丘白舍利弗：「我等為聞法故來詣尊者，唯願尊者具為我說，哀愍故！」 ^108-14

尊者舍利弗告諸比丘：「閻浮提人聰明利根，若剎利、若婆羅門、若長者、若沙門，必當問汝：汝彼大師云何說法？以何教教？ ^108-15a

汝當答言：大師唯說調伏欲貪，以此教教。 ^108-15b

當復問汝：於何法中調伏欲貪？ ^108-16a

當復答言：大師唯說於彼色陰調伏欲貪，於受、想、行、識陰調伏欲貪，我大師如是說法。 ^108-16b

彼當復問：欲貪有何過患故，大師說於色調伏欲貪，受、想、行、識調伏欲貪？ ^108-17a

汝復應答言：若於色欲不斷、貪不斷、愛不斷、念不斷、渴不斷者，彼色若變、若異，則生憂悲惱苦。受、想、行、識，亦復如是。見欲貪有如是過故，於色調伏欲貪，於受、想、行、識調伏欲貪。 ^108-17b

彼復當問：見斷欲貪有何福利故，大師說於色調伏欲貪，於受、想、行、識調伏欲貪？ ^108-18a

當復答言：若於色斷欲、斷貪、斷念、斷愛、斷渴，彼色若變、若異，不起憂悲惱苦。受、想、行、識，亦復如是。 ^108-18b

諸尊！若受諸不善法因緣故，今得現法樂住，不苦、不礙、不惱、不熱，身壞命終生於善處者，世尊終不說言當斷諸不善法，亦不教人於佛法中修諸梵行，得盡苦邊。 ^108-19a

以受諸不善法因緣故，今現法苦住、障礙、熱惱，身壞命終墮惡道中，是故世尊說言當斷不善法，於佛法中修諸梵行，平等盡苦，究竟苦邊。 ^108-19b

若受諸善法因緣，現法苦住、障礙、熱惱，身壞命終墮惡道中者，世尊終不說受持善法，於佛法中修諸梵行，平等盡苦，究竟苦邊。 ^108-20a

〔以〕受持善法，現法樂住，不苦、不礙、不惱、不熱，身壞命終生於善處，是故世尊讚歎教人受諸善法，於佛法中修諸梵行，平等盡苦，究竟苦邊。」 ^108-20b

尊者舍利弗說是法時，西方諸比丘不起諸漏，心得解脫。 ^108-21

尊者舍利弗說是法時，諸比丘歡喜隨喜，作禮而去。^108-22

## 毛端經 ^s109

如是我聞：一時，佛住舍衛國祇樹給孤獨園。 ^109-1

爾時，世尊告諸比丘：「譬如池水，方五十由旬，深亦如是，其水盈滿。復有士夫以毛、以草、或以指爪，以渧彼水。諸比丘！於意云何？彼士夫水渧為多，池水為多？」 ^109-2

比丘白佛：「彼士夫以毛、以草、或以指爪，所渧之水，少少不足言。池水甚多，百千萬倍不可為比。」 ^109-3

「如是諸比丘！見諦者所斷眾苦，如彼池水，於未來世永不復生。」 ^109-4

爾時，世尊說是法已，入室坐禪。 ^109-5

時尊者舍利弗，於眾中坐，世尊入室去後，告諸比丘：「未曾所聞！世尊今日善說池譬。
所以者何？聖弟子具足見諦，得無間等果。若凡俗邪見，身見根本、身見集、身見生、身見起，謂憂慼、隱覆、慶吉、保惜，說我、說眾生、說奇特、矜舉：如是眾邪，悉皆除滅，斷除根本，如折多羅樹，於未來世更不復生。 ^109-6

諸比丘！何等為見諦聖弟子斷上眾邪，於未來世永不復起？愚癡無聞凡夫，見色是我、異我，我在色、色在我；見受、想、行、識，是我、異我，我在識、識在我。 ^109-7

云何見色是我？得地一切入處正受觀已，作是念：地即是我，我即是地，我及地唯一無二，不異不別。如是水、火、風、青、黃、赤、白，一切入處正受觀已，作是念：白即是我，我即是〔白〕，唯一無二，不異不別。如是於一切入處，一一計我，是名色即是我。 ^109-8a

云何見色異我？若彼見受是我，見受是我已，見色是我所；或見想、行、識即是我，見色是我所，是名〔色異我〕。 ^109-8b

云何見我中色？謂見受是我，色在我中；又見想、行、識即是我，色在我中，是名〔我中色〕。 ^109-8c

云何見色中我？謂見受即是我，於色中住，入於色，周遍其四體；見想、行、識是我，於色中住，周遍其四體，是名色中我。 ^109-8d

云何見受即是我？謂六受身：眼觸生受，耳、鼻、舌、身、意觸生受。此六受身，一一〔見是我〕，是名受即是我。 ^109-9a

云何見受異我？謂見色是我，受是我所；謂想、行、識是我，受是我所，是名受異我。 ^109-9b

云何見我中受？謂色是我，受在其中；想、行、識是我，受在其中，是謂〔我中受〕。 ^109-9c

云何見受中我？謂色是我，於受中住，周遍其四體；想、行、識，是我，於受中住，周遍其四體，是名受中我。 ^109-9d

云何見想即是我？謂六想身：眼觸生想，耳、鼻、舌、身、意觸生想。此六想身，一一見是我，是名想即是我。 ^109-10a

云何見想異我？謂見色是我，想是我所；受、行、〔識〕是我，想是我所，是名想異我。 ^109-10b

云何見我中想？謂色是我，想在中住；受、行、識是我，想在中住，是謂〔我中想〕。 ^109-10c

云何見想中我？謂色是我，於想中住，周遍其四體；受、行、識是我，於想中住，周遍其四〔體〕，是名想中我。 ^109-10d

云何見行是我？謂六思身：眼觸生思，耳、鼻、舌、身、意觸生思。於此六思身，一一見是我，是名行即是我。 ^109-11a

云何見行異我？謂色是我，行是我所；受、想、識是我，行是我所，是名行異我。 ^109-11b

云何見我中行？謂色是我，行在中住；受、〔想〕、識是我，行在中住，是謂我中行。 ^109-11c

云何見行中我？謂色是我，於行中住，周遍其四體，謂受、想、識是我，於行中住，周遍其四體，是名行中我。 ^109-11d

云何見識即是我？謂六識身：眼識，耳、鼻、舌、身、意識身。於此六識身，一一見是我，是名識即是我。 ^109-12a

云何見識異我？見色是我，識是我所；見受、想、行是我，識是我所，是名識異我。 ^109-12b

云何見我中識？謂色是我，識在中住；受、想、行是我，識在中住，是名我中識。 ^109-12c

云何識中我？謂色是我，於識中住，周遍其四體；受、想、行是我，於識中住，周遍其四體，是名識中我。 ^109-12d

如是聖弟子見四真諦，得無間等果，斷諸邪見，於未來世永不復起。所有諸色，若過去、若未來、若現在，若內、若外，若麤、若細，若好、若醜，若遠、若近，一向積聚，作如是觀：一切無常、一切苦、一切空、一切非我，不應愛樂、攝受、保持。 ^109-13a

受、想、行、識，亦復如是，不應愛樂、攝受、保持。 ^109-13b

如是觀，善繫心住，不愚於法。復觀精進，離諸懈怠，心得喜樂，身心猗息，寂靜捨住，具諸道品，修行滿足，永離諸惡，非不消煬，非不寂滅。滅而不起，減而不增，斷而〔不生〕，不取不著，自覺涅槃：我生已盡、梵行已立、所作已作、自知不受後有。」 ^109-14

舍利弗說是法時，六十比丘不受諸漏，心得解脫。 ^109-15

佛說此經已，諸比丘聞佛所說，歡喜奉行。^109-16

## 薩遮經 ^s110

如是我聞：一時，佛住毘舍離獼猴池側。 ^110-1

毘舍離國有〔尼揵〕子，聰慧明哲，善解諸論。有聰明慢，所廣集諸論，妙智入微，為眾說法，超諸論師；每作是念：「諸沙門、婆羅門無敵我者，乃至如來亦能共論。諸論師輩聞我名者，頭額津，腋下汗，毛孔流水。我論議風，能偃草折樹，摧破金石，伏諸龍象，何況人間諸論師輩能當我者！」 ^110-2

時有比丘，名阿濕波誓，晨朝著衣持缽，威儀詳序，端視平涉，入城乞食。 ^110-3

爾時，薩遮尼揵子有少緣事，詣諸聚落，從城門出，遙見比丘阿濕波誓，即詣其所，問言：「沙門瞿曇為諸弟子云何說法？以何等法教諸弟子令其修習？」 ^110-4

阿濕波誓言：「火種居士！世尊如是說法，教諸弟子，令隨修學。言：諸比丘！於色當觀無我，受、想、行、識當觀無我。此五受陰，勤方便觀：如病、如癰、如刺、如殺，無常、苦、空、非我。」 ^110-5

薩遮尼揵子聞此語，心不喜，作是言：「阿濕波誓！汝必誤聽，沙門瞿曇終不作是說。若沙門瞿曇作是說者，則是邪見，我當詣彼難詰令止。」 ^110-6

爾時，薩遮尼揵子，往詣聚落，諸離車等集會之處，語諸離車言：「我今日見沙門瞿曇第一弟子，名阿濕波誓，薄共論議。若如其所說者，我當詣彼沙門瞿曇，與共論議，進卻迴轉，必隨我意。 ^110-7

譬如士夫，刈拔茇草，手執其莖，空中抖擻，除諸亂穢。 ^110-8a

我亦如是，與沙門瞿曇論議難詰，執其要領，進卻迴轉，隨其所欲，去其邪說。 ^110-8b

如沽酒家，執其酒囊，壓取清醇，去其糟滓。 ^110-9a

我亦如是，詣沙門瞿曇，論議難詰，進卻迴轉，取其清真，去諸邪說。 ^110-9b

如織席師，以席盛諸穢物，欲市賣時，以水洗澤，去諸臭穢。 ^110-10a

我亦如是，詣沙門瞿曇所，與共論議，進卻迴轉，執其綱領，去諸穢說。 ^110-10b

譬如王家調象之師，牽大醉象，入深水中，洗其身體，四支、耳、鼻，周遍沐浴，去諸〔塵〕穢。 ^110-11a

我亦如是，詣沙門瞿曇所，論議難詰，進卻迴轉，隨意自在，執其要領，去諸穢說。 ^110-11b

汝諸離車，亦應共往觀其得失。」 ^110-12

中有離車作如是言：「若薩遮尼揵子能與沙門瞿曇共論議者，無有是處。」 ^110-13a

復有說言：「薩遮尼揵子聰慧利根，能共論議。」 ^110-13b

時有五百離車，與薩遮尼揵子，共詣佛所，為論議故。 ^110-14

爾時，世尊於大林中，坐一樹下，住於天住。 ^110-15

時有眾多比丘，出房外，林中經行。 ^110-16

〔薩遮尼揵子〕漸漸詣諸比丘所，問諸比丘言：「沙門瞿曇住在何所？」 ^110-17

比丘答言：「在大林中，依一樹下，住於天住。」 ^110-18

薩遮尼揵子即詣佛所，恭敬問訊，於一面坐。諸離車長者亦詣佛所，有恭敬者、有合掌問訊者，問訊已，於一面住。 ^110-19

時薩遮尼揵子白佛言：「我聞瞿曇作如是說法，作如是教授諸弟子，教諸弟子於色觀察無我，受、想、行、識觀察無我。此五受陰，勤方便觀察：如病、如癰、如刺、如殺，無常、苦、空、非我。為是瞿曇有如是教，為是傳者毀瞿曇耶？如說說耶？不如說說耶？如法說耶？法次法說耶？無有異忍來相難詰，令墮負處耶？」 ^110-20

佛告薩遮尼揵子：「如汝所聞，彼如說說、如法說、法次法說，非為謗毀，亦無難問令墮負處。
所以者何？我實為諸弟子如是說法，我實常教諸弟子令隨順法，教令觀色無我，受、想、行、識無我。觀此五受陰：如病、如癰、如刺、如殺，無常、苦、空、非我。」 ^110-21

薩遮尼揵子白佛言：「瞿曇！我今當說譬。」 ^110-22

佛告薩遮尼揵子：「宜知是時。」 ^110-23

「譬如世間，一切所作皆依於地，如是色是我人，善惡從生；受、想、行、識是我人，善惡從生。又復譬如人界、神界、藥草、樹本，皆依於地而得生長，如是色是我人，受、想、行、識是我人。」 ^110-24

佛告火種居士：「汝言色是我人，受、想、行、識是我人耶？」 ^110-25

答言：「如是，瞿曇！色是我人，受、想、行、識是我人。此等諸眾，悉作是說。」 ^110-26

佛告火種居士：「且立汝論本，用引眾人為！」 ^110-27

薩遮尼揵子白佛言：「色實是我人。」 ^110-28

佛告火種居士：「我今問汝，隨意答我。譬如國王，於自國土，有罪過者，若殺、若縛、若擯，若鞭、斷絕手足；若有功者，賜其象、馬、車乘、城邑、財寶，悉能爾不？」 ^110-29

答言：「能爾，瞿曇！」 ^110-30

佛告火種居士：「凡是主者，悉得自在不？」 ^110-31

答言：「如是，瞿曇！」 ^110-32

佛告火種居士：「汝言色是我，受、想、行、識即是我，得隨意自在，令彼如是，不令如是耶？」 ^110-33

時薩遮尼揵子默然而住。 ^110-34

佛告火種居士：「速說，速說，何故默然？」如是再三，薩遮尼揵子猶故默然。 ^110-35

時有〔金剛力士〕鬼神，持金剛杵，猛火熾然，在虛空中，臨薩遮尼揵子頭上，作是言：「世尊再三問，汝何故不答？我當以金剛杵碎破汝頭，令作七分。」 ^110-36

佛神力故，唯令薩遮尼揵子見金剛神，餘眾不見。薩遮尼揵子得大恐怖，白佛言：「不爾，瞿曇！」 ^110-37

佛告薩遮尼揵子：「徐徐思惟，然後解說。汝先於眾中，說色是我，受、想、行、識是我。而今言不，前後相違！汝先常說言：色是我，受、想、行、識是我。火種居士！我今問汝：色為常耶？為無常耶？」 ^110-38

答言：「無常，瞿曇！」 ^110-39

復問：「無常者，是苦耶？」 ^110-40

答言：「是苦，瞿曇！」 ^110-41

復問：「無常、苦者，是變易法。多聞聖弟子，寧於中見我、異我、相在不？」 ^110-42

答曰：「不也，瞿曇！」 ^110-43

受、想、行、識，亦如是說。 ^110-44

佛告火種居士：「汝好思而後說。」 ^110-45

復問火種居士：「若於色未離貪、未離欲、未離念、未離愛、未離渴，彼色若變、若異，當生憂悲惱苦不？」 ^110-46

答曰：「如是，瞿曇！」 ^110-47

受、想、行、識，亦如是說。 ^110-48

復問火種居士：「於色離貪、離欲、離念、離愛、離渴，彼色若變、若異，則不生憂悲惱苦耶？」 ^110-49

答曰：「如是，瞿曇！如實無異。」 ^110-50

受、想、行、識，亦如是說。 ^110-51

「火種居士！譬如士夫身嬰眾苦，常與苦俱，彼苦不斷、不捨，當得樂不？」 ^110-52

答言：「不也，瞿曇！」 ^110-53

「如是火種居士！身嬰眾苦，常與苦俱，彼苦不斷、不捨，不得樂也。 ^110-54

火種居士！譬如士夫，持斧入山，求堅實材，見芭蕉樹，洪大〔雍直〕，即斷其根葉，剽剝其皮，乃至窮盡，都無堅實。 ^110-55

火種居士！汝亦如是，自立論端，我今善求真實之義，都無堅實，如芭蕉樹也。而於此眾中，敢有所說。我不見沙門、婆羅門中，所知、所見，能與如來、應、等正覺所知、所見共論議不摧伏者。而便自說：我論議風，偃草折樹，能破金石，調伏龍象，要能令彼額津、腋汗、毛孔水流。汝今自論己義而不自立，先所誇說能伏彼相，今盡自取而不能動如來一毛。」 ^110-56

爾時，世尊於大眾中，被〔鬱多羅僧〕，現胸而示：「汝等試看！能動如來一毛以不？」 ^110-57

爾時，薩遮尼揵子默然低頭，慚愧失色。 ^110-58

爾時，眾中有一離車，名突目佉，從座起，整衣服，合掌白佛言：「世尊！聽我說譬。」 ^110-59

佛告突目佉：「宜知是時。」 ^110-60

突目佉白佛言：「世尊！譬如有人執持斗斛，於大聚穀中，取二三斛，今此薩遮尼揵子亦復如是。 ^110-61

世尊！譬如長者巨富多財，忽有罪過，一切財物悉入王家。薩遮尼犍子亦復如是，所有才辯，悉為如來之所攝受。 ^110-62

譬如城邑、聚落邊有大水，男女大小悉入水戲，取水中蟹，截斷其足，置於陸地，以無足故，不能還復入於大水。薩遮尼揵子亦復如是，諸有才辯，悉為如來之所斷截，終不復敢重詣如來，命敵論議。」 ^110-63

爾時，薩遮尼揵子忿怒熾盛，罵唾突目佉離車言：「汝麤疏物，不審諦，何為其鳴！吾自與沙門瞿曇論，何豫汝事？」 ^110-64

薩遮尼揵子呵罵突目佉已，復白佛言：「置彼凡輩鄙賤之說，我今別有所問。」 ^110-65

佛告薩遮尼揵子：「恣汝所問，當隨問答。」 ^110-66

「云何瞿曇為弟子說法，令離疑惑？」 ^110-67

佛告火種居士：「我為諸弟子說：諸所有色，若過去、若未來、若現在，若內、若外，若麤、若細，若好、若醜，若遠、若近，彼一切如實觀察，非我、非異我、不相在。 ^110-68

受、想、行、識，亦復如是。 ^110-69

彼學必見跡，不斷壞，堪任成就，厭離知見，守甘露門。雖非一切悉得究竟，且向涅槃。如是弟子從我教法，得離疑惑。」 ^110-70

復問瞿曇：「復云何教諸弟子，於佛法得盡諸漏，無漏心解脫、慧解脫，現法自知作證：我生已盡、梵行已立、所作已作、自知不受後有？」 ^110-71

佛告火種居士：「正以此法，諸所有色，若過去、若未來、若現在，若內、若外，若麤、若細，若好、若醜，若遠、若近，彼一切如實知，非我、非異我、不相在。 ^110-72

受、想、行、識，亦復如是。 ^110-73

彼於爾時，成就三種無上：智無上、道無上、解脫〔無上〕。成就三種無上已，於大師所，恭敬、尊重、供養如佛。世尊覺一切法，即以此法調伏弟子，令得安隱，令得無畏，調伏寂靜，究竟涅槃。世尊為涅槃故，為弟子說法。火種居士！我諸弟子，於此法中，得盡諸漏，得心解脫，得慧解脫，於現法中自知作證：我生已盡、梵行已立、所作已作、自知不受後有。」 ^110-74

薩遮尼揵子白佛言：「瞿曇！猶如壯夫鋒刃亂下，猶可得免，瞿曇論手，難可得脫！ ^110-75

如盛毒蛇猶可得避，曠澤猛火猶可得避，兇惡醉象亦可得免，狂餓師子悉可得免，沙門瞿曇論議手中，難可得脫！ ^110-76

非我凡品輕躁鄙夫，論具不備，以論議故來詣瞿曇。沙門瞿曇！此毘舍離豐樂國土，有遮波梨支提、漆奄羅樹支提、多子支提、瞿曇在拘樓陀支提、婆羅受持支提、捨重擔支提、力士寶冠支提。世尊！當安樂於此毘舍離國，諸天魔、梵，沙門、婆羅門，及諸世間，於世尊所常得恭敬、奉事、供養，令此諸天魔、梵，沙門、婆羅門，長夜安樂，唯願止此！明朝與諸大眾，受我薄食！」 ^110-77

爾時，世尊默然而許。 ^110-78

時薩遮尼揵子，知佛世尊默然受請已，歡喜隨喜，從座起去。 ^110-79

爾時，薩遮尼揵子於彼道中，語諸離車：「我已請沙門瞿曇及諸大眾，供設飯食，汝等人各辦一釜食，送至我所。」 ^110-80

諸離車各還其家，星夜供辦，晨朝送至薩遮尼揵子所。 ^110-81

薩遮尼揵子晨朝灑掃，敷座，供辦淨水；遣使詣佛，白言：「時到！」 ^110-82

爾時，世尊與諸大眾，著衣持缽，往薩遮尼揵子所，大眾前坐。 ^110-83

薩遮尼揵子自手奉施清淨飲食，充足大眾。食已，洗缽竟。 ^110-84

薩遮尼揵子知佛食竟，洗缽已，取一卑床，於佛前坐。 ^110-85

爾時，世尊為薩遮尼揵子說隨喜偈言：
於諸大會中，奉火為其最；
闈陀經典中，婆毘諦為最；
人中王為最；諸河海為最；
諸星月為最；諸明日為最；
十方天人中，等正覺為最！ ^110-86

爾時，世尊為薩遮尼揵子種種說法，示、教、照、喜已，還歸本處。 ^110-87

時諸比丘，於彼道中眾共論議：「五百離車各為薩遮尼揵子供辦飲食，彼諸離車於何得福？薩遮尼揵子於何得福？」 ^110-88

爾時，諸比丘還自住處，舉衣缽，洗足已，至世尊所，頭面禮足，退坐一面，白佛言：「世尊！我等向於路中，自共論議：五百離車為薩遮尼揵子供辦飲食，供養世尊、諸大眾，彼諸離車於何得福？薩遮尼揵子於何得福？」 ^110-89

佛告諸比丘：「彼諸離車，供辦飲食，為薩遮尼揵子，於薩遮尼揵子所因緣得福。薩遮尼揵子得福，佛功德。彼諸離車得施有貪、恚、癡因緣果報；薩遮尼揵子得施無貪、恚、癡因緣果報。」
――――――^110-90

## 有流經 ^s111

如是我聞：一時，佛住摩拘羅山。 ^111-1

時有侍者比丘，名曰羅陀，晡時從禪覺，往詣佛所，禮佛足，退坐一面，白佛言：「如世尊說有流，云何名有流？云何名有流滅？」 ^111-2

佛告羅陀：「善哉所問，當為汝說。所謂有流者，愚癡無聞凡夫，於色集、色滅、色味、色患、色離，不如實知；不如實知故，於色愛樂、讚歎、攝受、染著。緣愛樂色故取，緣取故有，緣有故生，緣生故老病死、憂悲惱苦增，如是純大苦聚斯集、起。受、想、行、識，亦復如是。是名有流。 ^111-3a

多聞聖弟子，於色集、色滅、色味、色患、色離，如實知；如實知故，於彼色不起愛樂、讚歎、攝受、染著。不愛樂、讚歎、攝受、染著故，色愛則滅。愛滅則取滅，取滅則有滅，有滅則生滅，生滅則老病死、憂悲惱苦〔滅〕，如是純大苦聚滅。受、想、行、識，亦復如是。〔是名有流滅〕。 ^111-3b

是名如來所說有流、有流滅。」 ^111-4

佛說此經已，羅陀比丘聞佛所說，歡喜奉行。^111-5

## 斷知經 ^s112

如是我聞：一時，佛住摩拘羅山。 ^112-1

時有侍者比丘，名羅陀，晡時從禪覺，往詣佛所，禮佛足，退坐一面，白佛言：「世尊！如世尊說色斷知；受、想、行、識斷知。世尊！云何色斷知？受、想、行、識斷知？」 ^112-2

佛告羅陀：「善哉所問，當為汝說。於色憂悲惱苦，盡、離欲、滅、息、沒，是名色斷知。 ^112-3a

於受、想、行、識憂悲惱苦，盡、離欲、滅、息、沒，是名受、想、行、識斷知。」 ^112-3b

佛說此經已，羅陀比丘聞佛所說，歡喜奉行。^112-4

## 斷色苦經 ^s113

如是我聞：一時，佛住在摩拘羅山。 ^113-1

時〔有〕侍者比丘，名曰羅陀。 ^113-2

時有眾多外道出家，詣尊者羅陀所，共相問訊已，退坐一面，問尊者羅陀言：「汝何故於沙門瞿曇所出家修梵行？」 ^113-3

尊者羅陀答言：「我為斷苦故，於世尊所出家修梵行。」 ^113-4

復問：「汝為斷何等苦故，於沙門瞿曇所出家修梵行？」 ^113-5

羅陀答言：「為斷色苦故，於世尊所出家修梵行；斷受、想、行、識苦故，於世尊所出家修梵行。」 ^113-6

時諸外道出家聞尊者羅陀所說，心不喜，從坐起，呵罵而去。 ^113-7

爾時，尊者羅陀，知諸外道出家去已，作是念：我向如是說，將不毀謗世尊耶？如說說耶？如法說、法次法說耶？將不為他難問詰責墮負處耶？」 ^113-8

爾時尊者羅陀，晡時從禪覺，往詣佛所，稽首佛足，卻住一面。以其上事，具白佛言：「世尊！我向所說，得無過耶？將不毀謗世尊耶？不為他人難問詰責墮負處耶？如說說耶？如法說、法次法說耶？」 ^113-9

佛告羅陀：「汝成實說，不毀如來，如說說、如法說、法次法說。
所以者何？羅陀！色苦，為斷彼苦故，出家修梵行；受、想、行、識苦，為斷彼苦故，出家修梵行。」 ^113-10

佛說此經已，羅陀比丘聞佛所說，歡喜奉行。^113-11

## 知苦經 ^s114

如是我聞：一時，佛住摩拘羅山。 ^114-1

時〔有〕侍者比丘，名曰羅陀。 ^114-2

時有眾多外道出家，至尊者羅陀所，共相問訊已，退坐一面，問羅陀言：「汝為何等故，於沙門瞿曇所出家修梵行？」 ^114-3

羅陀答言：「我為知苦故，於世尊所出家修梵行。」 ^114-4

時諸外道聞羅陀所說，心不喜，從坐起，呵罵而去。 ^114-5

爾時，羅陀晡時從禪覺，往詣佛所，稽首佛足，退坐一面。以其上事，具白佛言：「世尊！我向所說，得無毀謗世尊耶？將不令他難問詰責墮負處耶？不如說說、非如法說、非法次法說耶？」 ^114-6

佛告羅陀：「汝真實說，不毀如來，不令他人難問詰責墮負處也。是如說說、如法說、法次法說。
所以者何？色是苦，為知彼苦故，於如來所出家修梵行；受、想、行、識是苦，為知彼苦故，於如來所出家修梵行。」 ^114-7

佛說此經已，羅陀比丘聞佛所說，歡喜奉行。^114-8

## 斷憂苦經 ^s115

如是我聞：一時，佛住摩拘羅山。 ^115-1

時有侍者比丘，名曰羅陀。 ^115-2

時有眾多外道出家，至尊者羅陀所，共相問訊已，退坐一面，問羅陀言：「汝為何等故，於沙門瞿曇所出家修梵行？」 ^115-3

羅陀答言：「為於色憂悲惱苦，盡、離欲、滅、寂、沒故，於如來所出家修梵行；為於受、想、行、識憂悲惱苦，盡、離欲、滅、寂、沒故，於如來所出家修梵行。」 ^115-4

爾時，眾多外道出家，聞是已，心不喜，從坐起，呵罵而去。 ^115-5

爾時，羅陀晡時從禪覺，往詣佛所，稽首禮足，退坐一面。以其上事，具白佛言：「世尊！我得無謗世尊耶？不令他人來難問詰責墮負處耶？不如說說、非法如法說、非法次法說耶？」 ^115-6

佛告羅陀：「汝真實說，不謗如來，不令他人難問詰責墮負處也。如說說、如法說、法次法說。
所以者何？羅陀！色憂悲惱苦，為斷彼故，於如來所出家修梵行；受、想、行、識憂悲惱苦，為斷彼故，於如來所出家修梵行。」 ^115-7

佛說此經已，羅陀比丘聞佛所說，歡喜奉行。^115-8

## 我盡經 ^s116

如是我聞：一時，佛住摩拘羅山。 ^116-1

時有侍者比丘，名曰羅陀。 ^116-2

時有眾多外道出家，至羅陀所，共相問訊已，退坐一面，問羅陀言：「汝何故於沙門瞿曇所出家修梵行？」 ^116-3

羅陀答言：「於色，見我、我所、我慢、使、繫著，彼若盡、離欲、滅、寂、沒；於受、想、行、識，見我、我所、我慢、使、繫著，彼若盡、離欲、滅、寂、沒故，於世尊所出家修梵行。」 ^116-4

諸外道出家聞是語，心不喜，從坐起，呵罵而去。 ^116-5

羅陀比丘晡時從禪覺，往詣佛所，稽首禮足，退坐一面。以其上事，具白佛言：「世尊！我之所說，得無毀謗世尊耶？不令他人難問詰責墮負處耶？不如說說、不如法說、非法次法說耶？」 ^116-6

佛告羅陀：「汝真實說，不謗如來，不令他人難問詰責墮負處也。是如說說、如法說、法次法說。
所以者何？於色見我、我所、我慢、使、繫著，彼若盡、離欲、滅、寂、沒故；受、想、行、識，見我、我所、我慢、使、繫著，彼若盡、離欲、滅、寂、沒故，於如來所出家修梵行。」 ^116-7

佛說此經已，羅陀比丘聞佛所說，歡喜奉行。^116-8

## 斷有漏經 ^s117

如是我聞：一時，佛住摩拘羅山。 ^117-1

時有侍者比丘，名曰羅陀。 ^117-2

時有眾多外道出家，至羅陀所，共相問訊已，退坐一面，問羅陀言：「汝何故於沙門瞿曇所出家修梵行？」 ^117-3

羅陀答言：「於色，有漏、障閡、熱惱、憂悲，彼若盡、離欲、滅、寂、沒；受、想、行、識，有漏、障閡、熱惱、憂悲，彼若盡、離欲、滅、寂、沒故，於如來所出家修梵行。」 ^117-4

時眾多外道出家，聞是已，心不喜，從坐起，呵罵而去。 ^117-5

爾時，羅陀晡時從禪覺，往詣佛所，稽首佛足，退坐一面。以其上事，具白佛言：「世尊！我之所說，將無謗世尊耶？不令他人難問詰責墮負處耶？不如說說、不如法說、非法次法說耶？」 ^117-6

佛告羅佗；「汝真實說，不謗如來，不令他人難問詰責墮負處也。如說說、如法說、法次法說。
所以者何？色有漏、有障閡、熱惱、憂悲，彼若盡、離欲、滅、寂、沒；受、想、行、識，有漏、障閡、熱惱、憂悲，彼若盡、離欲、滅、寂、沒故，於如來所出家修梵行。」 ^117-7

佛說此經已，羅陀比丘聞佛所說，歡喜奉行。^117-8

## 貪恚癡經 ^s118

如是我聞：一時，佛住摩拘羅山。 ^118-1

時有侍者比丘，名曰羅陀。 ^118-2

時有外道出家，至羅陀所，共相問訊已，退坐一面，問羅陀言：「汝何故於沙門瞿曇所出家修梵行？」 ^118-3

羅陀答言：「於色，貪、恚、癡，彼若盡、離欲、滅、寂、沒；於受、想、行、識，貪、恚、癡，彼若盡、離欲、滅、寂、沒，於如來所出家修梵行。」 ^118-4

諸外道聞是語已，心不喜，從坐起，呵責而去。 ^118-5

羅陀比丘晡時從禪覺，往詣佛所，稽首佛足，退坐一面。以其上事，具白佛言：「世尊！我之所說，將無謗世尊耶？不令他人難問詰責墮負處耶？不如說說、不如法說、非法次法說耶？」 ^118-6

佛告羅蛇：「汝真實說，不謗如來，不令他人難問詰責墮負處也。如說說、如法說、法次法說。
所以者何？於色，貪、恚、癡，彼若盡、離欲、滅、寂、沒；於受、想、行、識，貪、恚、癡，彼若盡、離欲、滅、寂、沒故，於如來所出家修梵行。」 ^118-7

佛說此經已，羅陀比丘聞佛所說，歡喜奉行。^118-8

## 盡欲愛喜經 ^s119

如是我聞：一時，佛住摩拘羅山。 ^119-1

時有侍者比丘，名曰羅陀。 ^119-2

時有眾多外道出家，至羅陀所，共相問訊已，退坐一面，問羅陀言：「汝何故於沙門瞿曇所出家修梵行？」 ^119-3

羅陀答言：「於色，欲、愛、喜，彼若盡、離欲、滅、寂、沒；於受、想、行、識，欲、愛、喜，彼若盡、離欲、滅、寂、沒故，於如來所出家修梵行。」 ^119-4

時諸外道聞是語已，心不喜，從坐起，呵罵而去。 ^119-5

羅陀比丘晡時從禪覺，詣佛所，稽首佛足，退坐一面。以其上說，具白佛言：「世尊！我之所說，不謗如來耶？不令他人難問詰責墮負處耶？不如說說、不如法說、非法次法說耶？」 ^119-6

佛告羅陀：「汝真實說，不謗如來，不令他人難問〔詰責〕墮負處也。如說說、如法說、法次法說。
所以者何？於色，欲、愛、喜，彼若盡、離欲、滅、寂、沒；於受、想、行、識，欲、愛、喜，彼若盡、離欲、滅、寂、沒故，於如來所出家修梵行。」 ^119-7

佛說此經已，羅陀比丘聞佛所說，歡喜奉行。^119-8

## 魔經 ^s120

如是我聞：一時，佛住摩拘羅山。 ^120-1

時有侍者比丘，名曰羅陀。 ^120-2

爾時，世尊告羅陀言：「諸所有色，若過去、若未來、若現在，若內、若外，若麤、若細，若好、若醜，若遠、若近，彼一切當觀皆是魔所作。 ^120-3a

諸所有受、想、行、識，若過去、若未來、若現在，若內、若外，若麤、若細，若好、若醜，若遠、若近，彼一切當觀皆是魔所作。」 ^120-3b

佛告羅陀：「色為常耶？為無常耶？」 ^120-4a

答曰：「無常，世尊！」 ^120-4b

復問：「若無常者，是苦耶？」 ^120-4c

答曰：「是苦，世尊！」 ^120-4d

受、想、行、識，亦復如是。 ^120-5

復問羅陀：「若無常、苦者，是變易法，多聞聖弟子，寧於中見色是我、異我、相在不？」 ^120-6a

答曰：「不也，世尊！」 ^120-6b

受、想、行、識，亦復如是。 ^120-7

佛告羅陀：「若多聞聖弟子，於此五受陰，不見是我、是我所故，於諸世間都無所取，無所取故無所著，無所著故自覺涅槃：我生已盡、梵行已立、所作已作、自知不受後有。」 ^120-8

佛說此經已，羅陀比丘聞佛所說，歡喜奉行。^120-9

## 死滅經 ^s121

如是我聞：一時，佛住摩拘羅山。 ^121-1

時有侍者比丘，名曰羅陀。 ^121-2

爾時，世尊告羅陀比丘言：「諸所有色，若過去、若未來、若現在，若內、若外，若麤、若細，若好、若醜，若遠、若近，彼一切皆是死法。 ^121-3a

所有受、想、行、識，若過去、若未來、若現在，若內、若外，若麤、若細，若好、若醜，若遠、若近，彼一切皆是死法。」 ^121-3b

佛告羅陀；「色為常耶？為無常耶？」 ^121-4a

答曰：「無常，世尊！」 ^121-4b

復問：「若無常者，是苦耶？」 ^121-4c

答曰：「是苦，世尊！」 ^121-4d

「受、想、行、識為常、為無常耶？」 ^121-5a

答曰：「無常，世尊！」 ^121-5b

復問：「若無常者，是苦耶？」 ^121-5c

答曰：「是苦，世尊！」 ^121-5d

復問：「若無常、苦者，是變易法，多聞聖弟子，寧於中見是我、異我、相在不？」 ^121-6

答曰：「不也，世尊！」 ^121-7

佛告羅陀：「若多聞聖弟子，於此五受陰，如實觀察非我、非我所者，於諸世間都無所取，無所取者無所著，無所著故自覺涅槃：我生已盡、梵行已立、所作已作、自知不受後有。」 ^121-8

佛說此經已，羅陀比丘聞佛所說，歡喜奉行。^121-9

## 眾生經 ^s122

如是我聞：一時，佛住摩拘羅山。 ^122-1

時有侍者比丘，名曰羅陀，白佛言：「世尊！所謂眾生者，云何名為眾生？」 ^122-2

佛告羅陀：「於色染著纏綿，名曰眾生。 ^122-3a

於受、想、行、識染著纏綿，名曰眾生。」 ^122-3b

佛告羅陀：「我說於色境界，當散壞消滅；於受、想、行、識境界，當散壞消滅，斷除愛欲；愛盡則苦盡，苦盡者我說作苦邊。 ^122-4

譬如聚落中，諸小男小女嬉戲，聚土作城郭、宅舍，心愛樂著。愛未盡、欲未盡、念未盡、渴未盡，心常愛樂，守護言：我城郭，我舍宅。若於彼土聚，愛盡、欲盡、念盡、渴盡，則以手撥足蹴，令其消散。 ^122-5

如是羅陀！於色散壞消滅、愛盡，〔於受、想、行、識，散壞消滅、愛盡〕，愛盡故苦盡，苦盡故我說作苦邊。」 ^122-6

佛說此經已，羅陀比丘聞佛所說，歡喜奉行。^122-7

## 有身經 ^s123

如是我聞：一時，佛住摩拘羅山。 ^123-1

時有侍者比丘，名曰羅陀，往詣佛所，稽首禮足，退坐一面，白佛言：「善哉世尊！為我略說法要。我聞法已，我當獨一靜處，專心思惟，不放逸住。〔思惟所以〕：族姓子剃除鬚髮，身著染衣，正信非家，出家學道，增加精進，修諸梵行，見法自知作證：我生已盡、梵行已立、所作已作、自知不受後有。」 ^123-2

爾時，世尊告羅陀曰：「善哉羅陀！能於佛前問如是義。諦聽！善思！當為汝說。羅陀！當知有身、有身集、有身滅、有身滅道跡。 ^123-3

何等為有身？謂五受陰：色受陰，受、想、行、識受陰。 ^123-4a

云何有身集？謂當來有愛、貪喜俱、於彼彼愛樂，是名有身集。 ^123-4b

云何有身滅？謂當〔來〕有愛、喜貪俱、彼彼愛樂，無餘斷、捨、吐、盡、離欲、〔滅〕、寂、沒，是名有身盡。 ^123-4c

云何有身滅道跡？謂八正道：正見、正志、正語、正業、正命、正方便、正念、正定，是名有身滅道跡。 ^123-4d

有身當知，有身集當斷，有身滅當證，有身滅道跡當修。羅陀！若多聞聖弟子，於有身若知、若斷，有身集若知、若斷，有身滅若知、若證，有身滅道跡若知、若修已，羅陀！名斷愛離愛、轉結、〔正〕慢無間等、究竟苦邊。」 ^123-5

羅陀比丘聞佛所說，歡喜奉行，從坐起，作禮而去。 ^123-6

世尊如是教授已，羅陀比丘獨一靜處，專精思惟所以：善男子剃除鬚髮，著染色衣，正信非家，出家學道，增益精進，修諸梵行，見法自知作證：我生已盡、梵行已立、所作已作、自知不受後有。成阿羅漢，心善解脫。 ^123-7

佛說此經已，羅陀比丘聞佛所說，歡喜奉行。^123-8

## 魔經 ^s124

如是我聞：一時，佛住摩拘羅山。 ^124-1

時有侍者比丘，名曰羅陀。 ^124-2

爾時，世尊告羅陀比丘言：「諸比丘！有色，若過去、若未來、若現在，若內、若外，若麤、若細，若好、若醜，若遠、若近，彼一切當觀皆是魔。 ^124-3a

受、想、行、識，若過去、若未來、若現在，若內、若外，若麤、若細，若好、若醜，若遠、若近，彼一切當觀皆是魔。 ^124-3b

羅陀！於意云何？色為常耶？為無常耶？」 ^124-4a

答曰：「無常，世尊！」 ^124-4b

「若無常者，是苦耶？」 ^124-4c

答曰：「是苦，世尊！」 ^124-4d

「若無常、苦者，是變易法，多聞聖弟子，寧於中見我不？」 ^124-4e

答曰：「不也，世尊！」 ^124-4f

受、想、行、識，亦復如是。 ^124-5

「是故羅陀！多聞聖弟子，於色生厭，於受、想、行、識生厭，厭故不樂，不樂故解脫，解脫知見：我生已盡、梵行已立、所作已作、自知不受後有。」 ^124-6

佛說此經已，羅陀比丘聞佛所說，歡喜奉行。^124-7

## 魔法經 ^s125

如是我聞：一時，佛住摩拘羅山。 ^125-1

時有侍者比丘，名曰羅陀。 ^125-2

爾時，世尊告羅陀比丘言：「諸所有色，若過去、若未來、若現在，若內、若外，若麤、若細，若好、若醜，若遠、若近，彼一切皆是魔所作。 ^125-3a

受、想、行、識，亦復如是。」 ^125-3b

佛告羅陀：「於意云何？色為常耶？為非常耶？」 ^125-4a

答曰：「無常，世尊！」 ^125-4b

復問：「若無常者，是苦耶？」 ^125-4c

答曰：「是苦，世尊！」 ^125-4d

復問：「受、想、行、識，為是常耶？為無常耶？」 ^125-5a

答曰：「無常，世尊！」 ^125-5b

復問：「若無常者，是苦耶？」 ^125-5c

答曰：「是苦，世尊！」 ^125-5d

佛告羅陀：「若無常、苦者，是變易法，多聞聖弟子，寧於中見我，異我，相在不？」 ^125-6

答曰：「不也，世尊！」 ^125-7

「是故羅陀！多聞聖弟子，於色生厭，厭故不樂；於受、想、行、識生厭，厭故不樂，不樂故解脫，解脫知見：我生已盡、梵行已立、所作已作、自知不受後有。」 ^125-8

佛說此經已，羅陀比丘聞佛所說，歡喜奉行。 ^125-9

第三經亦如是。所異者，佛告羅陀：「多聞聖弟子，於此五受陰，觀察非我、非我所。觀察已，於諸世間都無所取，不取故不著，不著故自覺涅槃：我生已盡、梵行已立、所作已作、自知不受後有。」 ^125-10

佛說此經已，羅陀比丘聞佛所說，歡喜奉行。^125-11

## 死法經 ^s126

如是我聞：一時，佛住摩拘羅山。 ^126-1

時有侍者比丘，名曰羅陀。 ^126-2

爾時，世尊告羅陀言：「諸所有色，若過去、若未來、若現在，若內、若外，若麤、若細，若好、若醜，若遠、若近，當觀彼一切皆是死法。 ^126-3a

受、想、行、識，亦復如是。」 ^126-3b

餘如前說。^126-4

## 斷法經 ^s127

如是我聞：一時，佛住摩拘羅山。 ^127-1

時有侍者比丘，名曰羅陀。 ^127-2

爾時，世尊告羅陀言：「諸所有色，若過去、若未來、若現在，若內、若外，若麤、若細，若好、若醜，若遠、若近，彼一切當觀皆是斷法。 ^127-3a

受、想、行、識，亦復如是。 ^127-3b

多聞聖弟子如是觀者，於色生厭；於受、想、行、識生厭，厭故不樂，不樂故解脫，解脫知見：〔我生已盡〕、梵行已立、所作已作、自知不受後有。」 ^127-4

佛說此經已，羅陀比丘聞佛所說，歡喜奉行。 ^127-5

〔如〕觀察斷法，如是觀察滅法、觀察棄捨法、觀察無常法、觀察苦法、觀察空法、觀察非我法，觀察無常、苦、空、非我法，觀察病法、觀察癰法、觀察刺法、觀察殺法、觀察殺根本法，觀察病、癰、刺、殺、殺根本法，如是諸經，皆如上說。^127-6

## 斷法經 ^s128

如是我聞：一時，佛住摩拘羅山。 ^128-1

時有侍者比丘，名曰羅陀。 ^128-2

爾時，世尊告羅陀言：「諸所有色，若過去、若未來、若現在，若內、若外，若麤、若細，若好、若醜，若遠、若近，彼一切當觀皆是斷法。觀察已，於色欲貪斷，〔欲〕貪斷已，我說心善解脫。 ^128-3a

受、想、行、識，亦復如是。」 ^128-3b

佛說此經已，羅陀比丘聞佛所說，歡喜奉行。 ^128-4

如是比，十四經亦如上說。^128-5

## 斷法經 ^s129

如是我聞：一時，佛住摩拘羅山。 ^129-1

時有侍者比丘，名曰羅陀。 ^129-2

爾時，世尊告羅陀言：「諸所有色，若過去、若未來、若現在，若內、若外，若麤、若細，若好、若醜，若遠、若近，彼一切當觀皆是斷法，觀察斷法已，於色欲貪斷，欲貪斷已，我說心善解脫。 ^129-3a

受、想、行、識，亦復如是。」 ^129-3b

佛說此經已，羅陀比丘聞佛所說，歡喜奉行。 ^129-4

〔如當斷，如是當知、當盡、當吐、當息、當捨，亦復如是。〕^129-5

## 求大師經 ^s130

如是我聞：一時，佛住舍衛國祇樹給孤獨園。 ^130-1

爾時，世尊告諸比丘：「欲斷五受陰者，當求大師。何等為五？謂色受陰，受、想、行、識受陰。欲斷此五受陰，當求大師。」 ^130-2

佛說此經已，諸比丘聞佛所說，歡喜奉行。 ^130-3

如當斷，如是當知、〔當盡〕、當吐、當息、當捨，亦復如是。 ^130-4

如求大師，如是勝師者、順次師者，教誡者、勝教誡者、順次教誡者，通者、廣通者、圓通者，導者、廣導者、究竟導者，說者、廣說者、順次說者，正者、伴者、真知識者、親者，愍者、悲者，崇義者、安慰者、崇樂者、崇觸者、崇安慰者，欲者、精進者、方便者、勤者、勇猛者，固者、強者、堪能者、專者、心不退者、堅執持者、常習者，不放逸者、和合者、思量者、憶念者、覺者、知者、明者、慧者、受者、思惟者、梵行者，念處者、正勤者、如意足者、根者、力者、覺分者、道分者，止者、觀者、念身者、正憶念者，亦復如是。^130-5

## 習色經 ^s131

如是我聞：一時，佛住舍衛國祇樹給孤獨園。 ^131-1

爾時，世尊告諸比丘：「若沙門、婆羅門，習於色者，隨魔自在，入於魔手，隨魔所欲，為魔所縛，不脫魔繫。 ^131-2a

受、想、行、識，亦復如是。 ^131-2b

若沙門、婆羅門，不習色，如是沙門、婆羅門不隨魔自在，不入魔手，不隨魔所欲，解脫魔縛，解脫魔繫。 ^131-3a

〔受〕、想、行、識，亦復如是。」 ^131-3b

佛說是經已，諸比丘聞佛所說，歡喜奉行。 ^131-4

〔如習〕，如是習近者、習著者、味者、決定著者、止者、使者、往者、〔選〕擇者、不捨者、不吐者，如是等沙門、婆羅門隨魔自在，如上說。^131-5

## 不習近經 ^s132

如是我聞：一時，佛住舍衛國祇樹給孤獨園。 ^132-1

爾時，世尊告諸比丘：「若沙門、婆羅門，於色〔不習〕者，不隨魔自在，不入魔手，不隨魔所欲，非魔縛所縛，解脫魔繫。 ^132-2a

不習受、想、行、識，亦復如是。 ^132-2b

佛說此經已，諸比丘聞佛所說，歡喜奉行。 ^132-3

〔如習〕，乃至吐色，亦復如是。^132-4

## 生死流轉經 ^s133

如是我聞：一時，佛住舍衛國祇樹給孤獨園。 ^133-1

爾時，世尊告諸比丘：「何所有故，何所起？何所繫著？何所見我？令眾生無明所蓋，愛繫其首，長道驅馳，生死輪迴，生死流轉，〔不知〕本際？」 ^133-2

諸比丘白佛言：「世尊〔是法根、法眼、法依〕，善哉世尊！唯願哀愍，廣說其義。諸比丘聞已，當受奉行。」 ^133-3

佛告比丘：「諦聽！善思！當為汝說。諸比丘！色有故，色事起，色繫著，色見我，令眾生無明所蓋，愛繫其首，長道驅馳，生死輪迴，生死流轉。 ^133-4a

受、想、行、識，亦復如是。 ^133-4b

諸比丘！色為常耶？為非常耶？」 ^133-5a

答曰：「無常，世尊！」 ^133-5b

復問：「若無常者，是苦耶？」 ^133-5c

答曰：「是苦，世尊！」 ^133-5d

「如是比丘！若無常者是苦，是苦有故，是事起、繫著、見我，令眾生無明所蓋，愛繫其頭，長道驅馳，生死輪迴，生死流轉。 ^133-5e

受、想、行、識，亦復如是。 ^133-6

是故諸比丘！諸所有色，若過去、若未來、若現在，若內、若外，若麤、若細，若好、若醜，若遠、若近，彼一切非我、非異我、不相在，是名正慧。 ^133-7a

受、想、行、識，亦復如是。 ^133-7b

如是見，聞，覺，識，求，得，隨憶、隨覺、隨觀，彼一切非我、非異我、不相在，是名正慧。 ^133-8a

若有見言：有我，有世間，有此世，常、恆、不變易法，彼一切非我、非異我、不相在，是名正慧。 ^133-8b

若復有見：非此我、非此我所，非當來我、非當來我所，彼一切非我、非異我、不相在，是名正慧。 ^133-8c

若多聞聖弟子，於此六見處，觀察非我、非我所。如是觀者，於佛所狐疑斷，於法、於僧狐疑斷，是名比丘多聞聖弟子，不復堪任作身、口、意業，趣三惡道；正使放逸，聖弟子決定向三菩提，七有天人往來，作苦邊。」 ^133-9

佛說此經已，諸比丘聞佛所說，歡喜奉行。^133-10

## 孤疑斷經 ^s134

如是我聞：一時，佛住舍衛國祇樹綸孤獨園。 ^134-1

爾時，世尊告諸比丘：如上說。 ^134-2

差別者：「多聞聖弟子，於此六見處觀察非我、非我所。如是觀者，於苦狐疑斷，於〔集〕、滅、道狐疑斷，是名比丘多聞聖弟子，不復堪任作身、口、意業，趣三惡道；如是廣說，乃至作苦邊。」 ^134-3

佛說此經已，諸比丘聞佛所說，歡喜奉行。^134-4

## 孤疑斷經 ^s135

如是我闐：一時，佛住舍衛國祇樹給孤獨園。 ^135-1

爾時，世尊告諸比丘：廣說如上。 ^135-2

差別者：「若多聞聖弟子，於此六見處，觀察非我、非我所。如是觀者，於佛狐疑斷，於法、僧、苦、集、滅、道狐疑斷，如是廣說，乃至作苦邊。」 ^135-3

佛說此經已，諸比丘聞佛所說，歡喜奉行。^135-4

## 生死流轉經 ^s136

如是我聞：一時，佛住舍衛國祇樹給孤獨園。 ^136-1

爾時，世尊告諸比丘：「於何所是事有故，何所起？何所繫著？何所見我？諸比丘！令彼眾生無明所蓋，愛繫其首，長道驅馳，生死輪迴，生死流轉，不知本際？」 ^136-2

諸比丘白佛：「世尊是法根、法眼、法依，善哉世尊！唯願哀愍，廣說其義。諸比丘聞已，當受奉行。」 ^136-3

佛告諸比丘：「諦聽！善思！當為汝說。諸比丘！色有故，是色事起，於色繫著，於色見我，令眾生無明所蓋，愛繫其首，長道驅馳，生死輪迴，生死流轉。 ^136-4a

受、想、行、識，亦復如是。 ^136-4b

諸比丘！色是常耶？為非常耶？」 ^136-5a

答曰：「無常，世尊！」 ^136-5b

復問：「若無常者，是苦耶？」 ^136-5c

答曰：「是苦，世尊！」 ^136-5d

「如是比丘！若無常者是苦，是苦有故，是事起、繫著、見我，令彼眾生無明所蓋，愛繫其首，長道驅馳，生死輪迴，生死流轉。 ^136-5e

受、想、行、識，亦復如是。 ^136-6

是故諸比丘！諸所有色，若過去、若未來、若現在，若內、若外，若麤、若細，若好、若醜，若遠、若近，彼一切非我、非異我、不相在，如是觀者，是名正慧。 ^136-7a

受、想、行、識，亦復如是。 ^136-7b

如是見、聞、覺、識，求、得，隨憶、隨覺、隨觀，彼一切非我、非異我、不相在，是名正慧。 ^136-8

若有見言：有我、有此世、有他世、有常、有恆、不變易，彼一切非我、非異我、不相在，是名正慧。 ^136-9

若復有見：非此我、非此我所、非當來我、非當來我所，彼一切非我、非異我、不相在，是名正慧。 ^136-10

若多聞聖弟子，於此六見處，觀察非我、非我所。如是觀者，於佛狐疑斷，於法、僧狐疑斷，是名比丘不復堪任作身、口、意業，趣三惡道；正使放逸，諸聖弟子皆悉〔決定〕向於三菩提，七有天人往〔來〕，作苦後邊。」 ^136-11

佛說此經已，諸比丘聞佛所說，歡喜奉行。 ^136-12

第二經亦如是。差別者：「於苦、集、滅、道狐疑斷。」 ^136-13

第三經亦如是。差別者：「於佛、法、僧狐疑斷，於苦、集、道狐疑斷。」^136-14

## 憂惱生起經 ^s139

如是我聞：一時，佛住舍衛國祇樹給孤獨圉。 ^139-1

爾時，世尊告諸比丘：「何所有故何所起？何所繫？何所著？何所見我？若未起憂悲惱苦令起，已起憂悲惱苦重令增廣？」 ^139-2

諸比丘白佛言：「世尊是法根、法眼、法依，唯願廣說，諸比丘聞已，當受奉行。」 ^139-3

佛告諸比丘：「色有故，色起，色繫著故，於色見我，未起憂悲惱苦令起，已起憂悲惱苦重令增廣。 ^139-4a

受、想、行、識，亦復如是。 ^139-4b

諸比丘！於意云何？色為常耶？為非常耶？」 ^139-5a

答曰：「無常，世尊！」 ^139-5b

復問：「若無常者，是苦耶？」 ^139-5c

答曰：「是苦，世尊！」 ^139-5d

「如是比丘！若無常者是苦，是苦有故，是事起、繫著、見我，若未起憂悲惱苦令起，已起憂悲惱苦重令增廣。 ^139-5e

受、想、行、識，亦復如是。 ^139-6

是故諸比丘！諸所有色，若過去、若未來、若現在，若內、若外，若麤、若細，若好、若醜，若遠、若近，彼一切非我、非異我、不相在，是名正慧。 ^139-7

受、想、行、識，亦復如是。 ^139-8

若復見、聞、覺、識，起、求，〔隨〕憶、隨覺、隨觀，彼一切非我、非異我、不相在，是名正慧。 ^139-9

若見有我，有世間，有此世、有他世，常、恆、不變易，彼一切非我、非異我、不相在，是名正慧。 ^139-10

若復有見；非此世我、非此世我所，非當來我、非當來我所，彼一切非我、不異我、不相在，是名正慧。 ^139-11

若多聞聖弟子，於此六見處，觀察非我、非我所。如是觀者，於佛狐疑斷，於法、僧狐疑斷，是名比丘多聞聖弟子，不復堪任作身、口、意業，趣三惡道；正使放逸，聖弟子決定向三菩提，七有天人往來，作苦〔後〕邊。」 ^139-12

佛說此經已，諸比丘聞佛所說，歡喜奉行。 ^139-13

次經亦如是。差別者：「苦、集、滅、道狐疑斷。」 ^139-14

次經亦如是。差別者：「佛、法、僧、苦、集、滅、道狐疑斷。」^139-15

## 我我所經 ^s142

如是我聞：一時，佛住舍衛國祇樹給孤獨園。 ^142-1

爾時，世尊告諸比丘：「何所有故，何所起？何所繫著？何所見我？未起我、我所、我慢、繫著、使起，已起我、我所、我慢、繫著、使重令增廣？」 ^142-2

諸比丘白佛：「世尊是法根、法眼、法依」，如是廣說。 ^142-3

乃至佛說此經已，諸比丘聞佛所說，歡喜奉行。 ^142-4

第二、第三經，亦復如上。^142-5

## 有漏障礙經 ^s145

如是我聞：一時，佛住舍衛國祇樹給孤獨園。 ^145-1

爾時，世尊告諸比丘：「何所有故，何所起？何所繫著？何所見我？若未起有漏、障礙、燒然、憂悲惱苦生，已起有漏、障礙、燒然、憂悲惱苦重令增廣？」 ^145-2

諸比丘白佛：「世尊是法根、法眼、法依」，如是廣說。 ^145-3

次第如上三經。^145-4

## 三受經 ^s146

如是我聞：一時，佛住舍衛國祇樹給孤獨園。 ^146-1

爾時，世尊告諸比丘：「何所有故，何所起？何所繫著？何所見我？若三受〔於〕世間轉？」 ^146-2

諸比丘白佛言：「世尊是法根、法眼、法依」，如是廣說。 ^146-3

次第如上三經。^146-4

## 三苦經 ^s147

如是我聞：一時，佛住舍衛國祇樹給孤獨園。 ^147-1

爾時，世尊告諸比丘：「何所有故，何所起？何所繫著？何所見我？令三苦世間轉？」 ^147-2

諸比丘白佛：「世尊是法根、法眼、法依」，如是廣說。 ^147-3

次第如上三經。^147-4

## 世八法經 ^s148

如是我聞：一時，佛住舍衛國祇樹給孤獨園。 ^148-1

爾時，世尊告諸比丘：「何所有故？何所起？何所繫著？何所見我？令世八法世間轉？」 ^148-2

諸比丘白佛言；「世尊是法根、法眼、法依」，如是廣說。 ^148-3

次第如上三經。^148-4

## 我勝經 ^s149

如是我聞：一時，佛住舍衛國祇樹給孤獨園。 ^149-1

爾時，世尊告諸比丘：「何所有故？何所起？何所繫著？何所見我？令諸眾生作如是見，如是說：我勝、我等、我卑？」 ^149-2

諸比丘白佛言：「世尊是法根、法眼、法依」，如是廣說。 ^149-3

次第如上三經。^149-4

## 他勝經 ^s150

如是我聞：一時，佛住舍衛國祇樹給孤獨園。 ^150-1

爾時，世尊告諸比丘：「何所有故？何所起？何所繫著？何所見我？令諸眾生作如是見，如是說：有勝我者、有等我者、有卑我者？」 ^150-2

諸比丘白佛言：「世尊是法根、法眼、法依」，如是廣說。 ^150-3

次第如上三經。^150-4

## 無勝經 ^s151

如是我聞：一時，佛住舍衛國祇樹給孤獨園。 ^151-1

爾時，世尊告諸比丘：「何所有故？何所起？何所繫著？何所見我？令諸眾生作如是見，如是說：無勝我者、無等我者、無卑我者？」 ^151-2

諸比丘白佛言：「世尊是法根、法眼、法依」，如是廣說。 ^151-3

次第如上三經。^151-4

## 有我經 ^s152

如是我聞：一時，佛住舍衛國祇樹給孤獨園。 ^152-1

爾時，世尊告諸比丘：「何所有故？何所起？何所繫著？何所見我？令諸眾生作如是見，如是說：有我，有此世、有他世，常、恆、不變易法，如爾安住？」 ^152-2

諸比丘白佛：「世尊是法根、法眼、法依」，如是廣說。 ^152-3

次第如上三經。^152-4

## 不二經 ^s153

如是我聞：一時，佛住舍衛國祇樹給孤獨園。 ^153-1

爾時，世尊告諸比丘：「何所有故？何所起？何所繫著？何所見我？令諸眾生作如是見，如是說：如是我，彼一切不二、不異、不滅？」 ^153-2

諸比丘白佛：「世尊是法根、法眼、法依」，如是廣說。 ^153-3

次第如上三經。^153-4

## 無果經 ^s154

如是我聞：一時，佛住舍衛國祇樹給孤獨園。 ^154-1

爾時，世尊告諸比丘：「何所有故？何所起？何所繫著？何所見我？令諸眾生作如是見，如是說：無施、無會、無說，無善趣、惡趣、業報，無此世、他世，無母、無父，無眾生，無世間阿羅漢、正到、正趣、若此世、他世、見法自知，身作證具足住：我生已盡、梵行已立、所作已作、自知不受後有？」 ^154-2

諸比丘白佛：「世尊是法根、法眼、法依」，如是廣說。 ^154-3

次第如上三經。^154-4

## 無力經 ^s155

如是我聞：一時，佛住舍衛國祇樹給孤獨園。 ^155-1

爾時，世尊告諸比丘：「何所有故？何所起？何所繫著？何所見我？令諸眾生作如是見，如是說：無力、無精進、無力精進；無士夫方便、無士夫精勤、無士夫方便精勤；無自作、無他作、無自他作；一切人、一切眾生、一切神，無方便、無力、無勢、無精進、無堪能：定分相續轉變，受苦樂六趣？」 ^155-2

諸比丘白佛言：「世尊是法根、法眼、法依」，如是廣說。 ^155-3

次第如上三經。^155-4

## 死後斷壞經 ^s156

如是我聞：一時，佛住舍衛國祇樹給孤獨園。 ^156-1

爾時，世尊告諸比丘：「何所有故？何所起？何所繫著？何所見我？令諸眾生作如是見，如是說：諸眾生此世活、死後斷壞無所有；四大和合士夫，身命終時，地歸地、水歸水、火歸火、風歸風，根隨空轉；輿床〔第五〕，四人持死人往塚間，乃至未燒可知，燒然已，骨白鴿色；立高慢者知施，黠慧者知受，若說有者，彼一切虛誑妄說；若愚、若智，死後他世俱斷壞無所有？」 ^156-2

諸比丘白佛：「世尊是法根、法眼、法依」，如是廣說。 ^156-3

次第如上三經。^156-4

## 無因無緣經 ^s157

如是我聞：一時，佛住舍衛國祇樹給孤獨園。 ^157-1

爾時，世尊告諸比丘：「何所有故？何所起？何所繫著？何所見我？令諸眾生作如是見，如是說：眾生煩惱無因、無緣？」 ^157-2

諸比丘白佛：「世尊是法根、法眼、法依」，如是廣說。 ^157-3

次第如上三經。^157-4

## 無因無緣經 ^s158

如是我聞：一時，佛住舍衛國祇樹給孤獨園。 ^158-1

爾時，世尊告諸比丘：「何所有故？何所起？何所繫著？何所見我？令諸眾生作如是見，如是說：眾生清淨無因、無緣？」 ^158-2

諸比丘白佛：「世尊是法根、法眼、法依」，如是廣說。 ^158-3

次第如上三經。^158-4

## 無因無緣經 ^s159

如是我聞 ，一時，佛住舍衛國祇樹給孤獨園。 ^159-1

爾時，世尊告諸比丘：「何所有故？何所起？何所繫著？何所見我？令諸眾生作如是見，如是說：眾生無知、無見，無因、無緣？」 ^159-2

時諸比丘白佛：「世尊是法根、法眼、法依」，如是廣說。 ^159-3

次第如上三經。^159-4

## 無因無緣經 ^s160

如是我聞：一時，佛住舍衛國祇樹給孤獨園。 ^160-1

爾時，世尊告諸比丘：「何所有故？何所起？何所繫著？何所見我？令諸眾生作如是見，如是說：〔眾生有知有見，無因無緣〕？」 ^160-2

時諸比丘白佛：「世尊是法根、法眼、法依」，如是廣說。 ^160-3

次第如上三經。^160-4

## 七身經 ^s161

如是我聞：一時，佛住舍衛國祇樹給孤獨園。 ^161-1

爾時，世尊告諸比丘：「何所有故？何所起？何所繫著？何所見我？令諸眾生作如是見，如是說：謂七身非作、非作所作，非化、非化所化，不殺、不動、堅實。何等為七？所謂、地身、水身、火身、風身、樂、苦、命。此七種身非作、非作所作，非化、非化所化，不殺、不動、堅實，不轉、不變，不相逼迫。若福、若惡、若福惡，若苦、若樂、若苦樂，若士、梟士首，亦不逼迫世間。若命、若身，七身間間容刀往返，亦不害命，於彼無殺、無殺者，無繫、無繫者，無念、無念者，無教、無教者？」 ^161-2

諸比丘白佛：「世尊是法根、法眼、法依」，如是廣說。 ^161-3

次第如上三經。^161-4

## 作教經 ^s162

如是我聞：一時，佛住舍衛國祇樹給孤獨園。 ^162-1

爾時，世尊告諸比丘：「何所有故？何所起？何所繫著？何所見我？令諸眾生作如是見，如是說：作、教作；斷、教斷；煮、教煮；殺、教殺。害眾生、盜他財、行邪婬、知言妄語、飲酒。穿牆、斷虍、偷奪，復道、害村，害城、害人民。以極利劍輪，〔剬〕割斫截作大肉聚。作如是學，彼非惡因緣，亦非招惡。於恆水南殺害而去，恆水北作大會而來，彼非因緣福、惡，亦非招福、惡。惠施、調伏、護持、行利、同利，於此所作，亦非作福？」 ^162-2

諸比丘白佛：「世尊是法根、法眼、法依」，如是廣說。 ^162-3

次第如上三經。^162-4

## 生死定量經 ^s163

如是我聞：一時，佛住舍衛國祇樹給孤獨園。 ^163-1

爾時，世尊告諸比丘：「何所有故？何所起？何所繫著？何所見我？令諸眾生作如是見，如是說：於此十四百千生門、六十千六百五業、三業、二業、一業、半業、六十二道跡、六十二內劫、百二十泥黎、百三十根、三十六貪界、四十九千龍家、四十九千金翅鳥家、四十九千邪命外道、四十九千外道出家、七想劫、七無想劫、七阿修羅、七毘舍遮、七天、七人、〔七百海〕、七夢、七百夢、七嶮、七百嶮、七覺、七百覺、六生、十增進、八大士地，於此八萬四千大劫，若愚、若智，往來經歷，究竟苦邊。彼無有沙門、婆羅門作如是說：我常持戒，受諸苦行，修諸梵行，不熟業者令熟，已熟業者棄捨，進退不可知。此苦樂常住，生死定量，譬如縷丸擲著空中，漸漸來下，至地自住。如是八萬四千大劫，生死定量，亦復如是？」 ^163-2

諸比丘白佛：「世尊是法根、法眼、法依」，如是廣說。 ^163-3

次第如上三經。^163-4

## 風經 ^s164

如是我聞：一時，佛住舍衛國祇樹給孤獨園。 ^164-1

爾時，世尊告諸比丘：「何所有故？何所起？何所繫著？何所見我？令諸眾生作如是見，如是說：風不吹，火不燃，水不流，箭不射，懷妊不產，乳不搆，日月若出、若沒、若明、若闇不可知？」 ^164-2

諸比丘白佛：「世尊是法根、法眼、法依」，如是廣說。 ^164-3

次第如上三經。^164-4

## 大梵經 ^s165

如是我聞：一時，佛住舍衛國祇樹給孤獨園。 ^165-1

爾時，世尊告諸比丘：「何所有故？何所起？何所繫著？何所見我？令諸眾生作如是見，如是說：此大梵自在造作自然，為眾生父？」 ^165-2

諸比丘白佛言：「世尊是法根、法眼、法依」，如是廣說。 ^165-3

次第如上三經。^165-4

## 色是我經 ^s166

如是我聞：一時，佛住舍衛國祇樹給孤獨園。 ^166-1

爾時，世尊告諸比丘：「何所有故？何所起？何所繫著？何所見我？令諸眾生作如是見，如是說：色是我，餘則虛名；無色是我，餘則虛名；色非色是我，餘則虛名；非色非無色是我，餘則虛名。我有邊，餘則虛名；我無邊，餘則虛名；我有邊無邊，餘則虛名；我非有邊非無邊，餘則虛名。一想、種種想、多想、無量想、我一向樂、一向苦、若苦樂、不苦不樂，餘則虛名？」 ^166-2

諸比丘白佛言：「世尊是法根、法眼、法依」，〔如是〕廣說。 ^166-3

次第如上三經。^166-4

## 色是我經 ^s167

如是我聞：一時，佛住舍衛國祇樹給孤獨園。 ^167-1

爾時，世尊告諸比丘：「何所有故？何所起？何所繫著？何所見我？令諸眾生作如是見，如是說：色是我，餘則妄想；非色、非非色是我，餘則妄想。我有邊，餘則妄想；我無邊，餘則妄想；我非有邊非無邊，餘則妄想。我一想、種種想、少想、無量想、我一向樂、一向苦、若苦樂、不苦不樂，〔餘則妄想〕？」 ^167-2

諸比丘白佛言：「世尊是法根、法眼、法依」，如是廣說。 ^167-3

次第如上三經。^167-4

## 世間常經 ^s168

如是我聞：一時，佛住舍衛國祇樹給孤獨園。 ^168-1

爾時，世尊告諸比丘：「何所有故？何所起？何所繫著？何所見我？令諸眾生作如是見，如是說：我世間常、世間無常、世間常無常、世間非常非無常。世有邊、世無邊、世有邊無邊、世非有邊非無邊。命即是身、命異身異。如來死後有、如來死後無、如來死後有無、如來死後非有非無？」 ^168-2

諸比丘白佛：「世尊是法根、法眼、法依」，如是廣說。 ^168-3

次第如上三經。^168-4

## 世間我常經 ^s169

如是我聞：一時，佛住舍衛國祇樹給孤給園。 ^169-1

爾時，世尊告諸比丘：「何所有故？何所起？何所繫著？何所見我？令諸眾生作如是見，如是說：世間我常、世間我無常、世間我常無常，世間我非常非無常。我苦常、我苦無常、我苦常無常、我苦非常非無常。世間我自作、世間我他作、世間我自作他作、世間〔我〕非自非他無因作。世間我苦自作、世間我苦他作、世間我苦自他作、世間我苦非自非他無因作？」 ^169-2

諸比丘白佛：「世尊是法根、法眼、法依」，如是廣說。 ^169-3

次第如上三經。^169-4

## 娛樂涅槃經 ^s170

如是我聞：一時，佛住舍衛國祇樹給孤獨園。 ^170-1

爾時，世尊告諸比丘：「何所有故？何所起？何所繫著？何所見我？令諸眾生作如是見，如是說：若無五欲娛樂，是則見法般涅槃。若〔離欲〕惡不善法，有覺有觀，離生喜樂入初禪，乃至第四禪，是第一義般涅槃？」 ^170-2

諸比丘白佛：「世尊是法根、法眼、法依」，如是廣說。 ^170-3

次第如上三經。^170-4

## 我正斷經 ^s171

如是我聞：一時，佛住舍衛國祇樹給孤獨園。 ^171-1

爾時，世尊告諸比丘：「何所有故？何所起？何所繫著？何所見我？令諸眾生作如是見，如是說：若麤四大色斷壞無所有，是名我正斷。若復我欲界斷壞死後無所有，是名我正斷。若復我色界死後斷壞無所有，是名我正斷。若得空入處、識入處、無所有入處、非想非非想入處，我死後斷壞無所有，是名我正斷？」 ^171-2

諸比丘白佛：「世尊是法根、法眼、法依」，如是廣說。 ^171-3

次第如上三經。^171-4

## 當斷經 ^s172

如是我聞：一時，佛住舍衛國祇樹給孤獨園。 ^172-1

爾時，世尊告諸比丘：「若法無常者，當斷。斷彼法已，以義饒益，長夜安樂。何法無常？色無常，受、想、行、識無常。」 ^172-2

佛說此經已，諸比丘聞佛所說，歡喜奉行。^172-3

## 過去當斷經 ^s173

如是我聞：一時，佛住舍衛國祇樹給孤獨園。 ^173-1

爾時，世尊告諸比丘：「若過去無常法當斷，斷彼法已，以義饒益，長夜安樂。云何過去無常法？過去色是無常法，過去欲是無常法，彼法當斷。斷彼法已，以義饒益，長夜安樂。 ^173-2a

受、想、行、識，亦復如是。」 ^173-2b

佛說此經已，諸比丘聞佛所說，歡喜奉行。 ^173-3

〔如過去〕，如是未來、現在、過去現在、未來現在、過去未來、過去未來現在，〔亦如是〕。^173-4

## 求大師經 ^s174

如是我聞：一時，佛住舍衛國祇樹給孤獨園。 ^174-1

爾時，世尊告諸比丘：「為斷無常法故，當求大師。云何是無常法？謂色是無常法，為斷彼法，當求大師。 ^174-2a

受、想、行、識，亦復如是。」 ^174-2b

佛說是經已，諸比丘聞佛所說，歡喜奉行。 ^174-3

〔如無常法〕，如是過去、未來、現在、過去未來、過去現在、未來現在、過去未來現在，當求大師，〔共〕八種經。 ^174-4

〔如大師〕，如是〔種種教、隨順教〕、安、廣安、周普安、導、廣導、究竟導、說、廣說、隨順說、〔第〕二伴、真知識、同意、愍、悲，崇義、崇安慰、〔崇〕樂、崇觸、崇安隱、欲、精進、方便、廣方便、堪能方便、堅固、強健、勇猛、身心勇猛、難伏、攝受、常學、不放逸、修、思惟、念、覺、知、明、慧、辯、思量、梵行，如意、念處、正懃、根、力、覺、道、止、觀、念身、正憶念，一一〔各〕八經，亦如上說。 ^174-5

如斷義，如是知義、盡義、吐義、止義、捨義，亦如是。^174-6

## 拔頭然譬經 ^s175

如是我聞：一時，佛住舍衛國祇樹給孤獨園。 ^175-1

爾時，世尊告諸比丘：「猶如有人火燒頭衣，當云何救？」 ^175-2

比丘白佛言：「世尊！當起增上欲，慇懃方便，時救令滅。」 ^175-3

佛告比丘：「頭衣燒然，尚可暫忘，無常盛火，應盡除斷滅。為斷無常火故，勤求大師。斷何等無常故勤求大師？謂斷色無常故，勤求大師；斷受、想、行、識無常故，勤求大師。」 ^175-4

佛說此經已，諸比丘聞佛所說，歡喜奉行。 ^175-5

如斷無常，如是過去無常、未來無常、現在無常、過去未來無常、過去現在無常、未來現在無常、過去未來現在無常：如是八種《救頭然譬經》，如上廣說。 ^175-6

如求大師，如是求種種教、隨順教，如上廣說。 ^175-7

如斷義，如是知義、盡義、吐義、止義、捨義、滅義、沒義，亦復如是。^175-8

## 身現住經 ^s176

如是我聞：一時，佛住舍衛國祇樹給孤獨園。 ^176-1

爾時，世尊告諸比丘：「為斷無常故，當〔隨順〕內身身觀住。何等法無常？謂色無常，為斷彼故，當隨順內身身觀住。 ^176-2a

如是受、想、行、識無常，為斷彼故，當隨順內身身觀住。」 ^176-2b

佛說此經已，諸比丘聞佛所說，歡喜奉行。 ^176-3

如無常，如是過去色無常，未來色、現在色、過去未來色、過去現在色、未來現在色、過去未來現在色無常，斷彼故，當隨順〔內〕身身觀住。 ^176-4a

受、想、行、識，亦復如是。 ^176-4b

如隨順內身身觀住八種，如是外身身觀、內外身身觀、內受受觀、外受受觀、內外受受觀、內心心觀、外心心觀、內外心心觀、內法法觀、外法法觀、內外法法觀住，一一八經，亦如上說。 ^176-5

如斷無常義修四念處，如是知義、盡義、吐義、止義、捨義、滅義、沒義故，隨順四念處，亦如上說。^176-6

## 身現住經 ^s177

如是我聞：一時，佛住舍衛國祇樹給孤獨園。 ^177-1

爾時，世尊告諸比丘：「猶如有人火燒頭衣，當云何救？」 ^177-2

比丘白佛言：「世尊！當起增上欲，慇懃方便，時救令滅。」 ^177-3

佛告比丘：「頭衣燒然，尚可暫忘，無常盛火，應盡斷。為斷無常火故，隨修內身身觀住。云何為斷無常火故，隨順內身身觀住？謂色無常，為斷彼故，隨修內身身觀住。 ^177-4a

受、想、行、識無常，為斷彼故，隨修內身身觀住。」 ^177-4b

廣說乃至佛說此經已，諸比丘聞佛所說，歡喜奉行。 ^177-5

如無常，如是過去無常、未來無常、現在無常、過去未來無常、過去現在無常、未來現在無常、過去未來現在無常。如內身身觀住八經，如是外身身觀八經，內外身身觀八經，如上說。 ^177-6

如身念處二十四經，如是受念處、心念處、法念處，二十四經如上說。 ^177-7

如當斷無常九十六經，如是當知、當吐、當盡、當止、當捨、當滅、當沒，一一九十六經，亦如上說。^177-8

## 斷惡不善法 ^s178

如是我聞：一時，佛住舍衛國祇樹給孤獨園。 ^178-1

爾時，世尊告諸比丘：「猶如有人火燒頭衣，當云何救？」 ^178-2

比丘白佛言：「世尊！〔當〕起增上欲，慇懃方便，時救令滅。」 ^178-3

佛告比丘：「頭衣燒然，尚可暫忘，無常盛火，應盡斷。為斷無常火故，已生惡不善法當斷，起欲精勤，攝心令增長。 ^178-4

斷何等無常法故，已生惡不善法，為斷故起欲方便，攝心增進？謂色無常故，受、想、行、識無常當斷故，已生惡不善法令斷，起欲方便，攝心增進。」 ^178-5

廣說乃至佛說此經已，諸比丘聞佛所說，歡喜奉行。 ^178-6

如無常經，如是過去無常、未來無常、現在無常、過去未來無常、過去現在無常、未來現在無常、過去未來現在無常，八經亦如上說。 ^178-7

如已生惡不善法當斷故，如是未生惡不善法令不生、未生善法令生、已生善法令增廣故，起欲方便，攝心增進，八經亦如上說。 ^178-8

如當斷無常三十二經，如是當知、當吐、當盡、當止、當捨、當滅、當沒，一一三十二經，廣說如上。
如意足相應
^ck#s178（內八○一）斷惡不善法經 ^178-9

如是我聞：一時，佛住舍衛國祇樹給孤獨園。 ^178-1

爾時，世尊告諸比丘：「猶如有人火燒頭衣，當云何救？」 ^178-2

比丘白佛言：「世尊！〔當〕起增上欲，慇懃方便，時救令滅。」 ^178-3

佛告比丘：「頭衣燒然，尚可暫忘，無常盛火，應盡斷。為斷無常火故，已生惡不善法當斷，起欲精勤，攝心令增長。斷何等無常法故，已生惡不善法，為斷故起欲方便，攝心增進？謂色無常故，受、想、行、識無常當斷故，已生惡不善法令斷，起欲方便，攝心增進。」 ^178-4

廣說乃至佛說此經已，諸比丘聞佛所說，歡喜奉行。 ^178-5

如《無常經》，如是過去無常、未來無常、現在無常、過去未來無常、過去現在無常、未來現在無常、過去未來現在無常，八經亦如上說。 ^178-6

如已生惡不善法當斷故，如是末生惡不善法令不生，未生善法令生，已生善法令增廣故，起欲方便，攝心增進，八經亦如上說。 ^178-7

如當斷無常三十二經，如是當知、當吐、當盡、當止、當捨、當滅、當沒，一一三十二經，廣說如上。^178-8

## 欲定經 ^s179

如是我聞：一時，佛住舍衛國祇樹給孤獨園。 ^179-1

爾時，世尊告諸比丘：「猶如有人火燒頭衣，當云何救？」 ^179-2

比丘白佛言：「世尊！當起增上欲，慇懃方便，時救令滅。」 ^179-3

佛告比丘：「頭衣燒燃，尚可暫忘，無常盛火當盡斷。為斷無常火故，當修欲定斷行成就如意足。 ^179-4

當斷何等法無常？ ^179-5

謂當斷色無常，當斷受、想、行、識無常故，修欲定斷行成就如意足。」 ^179-6

如經廣說，乃至佛說此經已，諸比丘聞佛所說，歡喜奉行。 ^179-7

如無常，如是過去無常、未來無常、現在無常、過去未來無常、過去現在無常、未來現在無常、過去未來現在無常，八經亦如上說。 ^179-8

如修欲定，如是精進定、意定、思惟定，亦如是。 ^179-9

如當斷三十二經，如是當知、當吐、當盡、當止、當捨、當滅、當沒，一一三十二經，亦如上說。
^ck#s179經文（內八○一）欲定經 ^179-10

如是我聞：一時，佛住舍衛國祇樹給孤獨園。 ^179-1

爾時，世尊告諸比丘：「猶如有人火燒頭衣，當云何救？」 ^179-2

比丘白佛言：「世尊！當起增上欲，慇懃方便，時救令滅。」 ^179-3

佛告比丘：「頭衣燒燃，尚可暫忘，無常盛火當盡斷。為斷無常火故，當修欲定斷行成就如意足。當斷何等法無常？謂當斷色無常，當斷受、想、行、識無常故，修欲定斷行成就如意足。」如經廣說。 ^179-4

乃至佛說此經已，諸比丘聞佛所說，歡喜奉行。 ^179-5

如無常，如是過去無常，未來無常，現在無常，過去未來無常，過去現在無常，未來現在無常，過去未來現在無常，八經亦如上說。 ^179-6

如修欲定，如是精進定，意定，思惟定，亦如是。 ^179-7

如當斷三十二經，如是當知、當吐、當盡、當止、當捨、當滅、當沒，一一三十二經，亦如上說。^179-8

## 信根經 ^s180

如是我聞：一時，佛住舍衛國祇樹給孤獨園。 ^180-1

爾時，世尊告諸比丘：「猶如有人火燒頭衣，當云何救？」 ^180-2

比丘白佛言：「世尊！當起增上欲，慇懃方便，時救令滅。」 ^180-3

佛告比丘：「頭衣燒然，尚可暫忘，無常盛火當盡斷。為斷無常火故，當修信根。斷何等無常法？謂當斷色無常，當斷受、想、行、識無常故，修信根。」如是廣說。 ^180-4

乃至佛說此經已，諸比丘聞佛所說，歡喜奉行。 ^180-5

如無常，如是過去無常、未來無常、現在無常、過去未來無常、過去現在無常、未來現在無常、過去未來現在無常，亦如上說。 ^180-6

如信根八經，如是修精進根、念根、定根、慧根，八經亦如上說。 ^180-7

如當斷四十經，如是當知、當吐、當盡、當止、當捨、當滅、當沒，四十經亦如上說。^180-8

## 信力經 ^s181

如是我聞：一時，佛住舍衛國祇樹給孤獨園。 ^181-1

爾時，世尊告諸比丘：「猶如有人火燒頭衣，當云何救？」 ^181-2

比丘白佛言：「世尊！當起增上欲，慇懃方便，時救令滅。」 ^181-3

佛告比丘：「頭衣燒然，尚可暫忘，無常盛火當盡斷。為斷無常火故，當修信力。斷何等無常故當修信力？謂斷色無常故當修信力，斷受、想、行、識無常故當修信力。」如是廣說。 ^181-4

乃至佛說此經已，諸比丘聞佛所說，歡喜奉行。 ^181-5

如無常，如是過去無常、未來無常、現在無常、過去未來無常、過去現在無常、未來現在無常、過去未來現在無常，八經亦如上說。 ^181-6

如信力，如是精進力、念力、定力、慧力，八經亦如上說。 ^181-7

如當斷四十經，如是當知、當吐、當盡、當止、當捨、當滅、當沒，一一四十經，亦如上說。^181-8

## 念覺分經 ^s182

如是我聞：一時，佛住舍衛國祇樹給孤獨園。 ^182-1

爾時，世尊告諸比丘：「猶如有人火燒頭衣，當云何救？」 ^182-2

比丘白佛言：「世尊！當起增上欲，慇懃方便，時救令滅。」 ^182-3

佛告比丘：「頭衣燒然，尚可暫忘，無常盛火當盡斷。為斷無常火故，修念覺分。斷何等法無常故修念覺分？謂斷色無常，修念覺分；當斷受、想、行、識無常，修念覺分。」如是廣說。 ^182-4

乃至佛說此經已，諸比丘聞佛所說，歡喜奉行。 ^182-5

如無常，如是過去無常、未來無常、現在無常、過去未來無常、過去現在無常、未來現在無常、過去未來現在無常，八經如上說。 ^182-6

如念覺分八經，如是擇法覺分、精進覺分、喜覺分、除覺分、捨覺分定覺分，一一八經，亦如上說。 ^182-7

如當斷五十六經，如是當知、當吐、當盡、當止、當捨、當滅、當沒，一一五十六經，如上說。^182-8

## 正見經 ^s183

如是我聞：一時，佛住舍衛國祇樹給孤獨園。 ^183-1

爾時，世尊告諸比丘：「猶如有人火燒頭衣，當云何救？」 ^183-2

比丘白佛言：「世尊！當起增上欲，慇懃方便，時救令滅。」 ^183-3

佛告比丘：「頭衣燒然，尚可暫忘，無常盛火當盡斷。為斷無常火故，當修正見。斷何等無常法火故當修正見？斷色無常故，當修正見；斷受、想、行、識無常故，當修正見。」如是廣說。 ^183-4

乃至佛說此經已，諸比丘聞佛所說，歡喜奉行。 ^183-5

如無常，如是過去無常、未來無常現在無常、過去未來無常、過去現在無常、未來現在無常、過去未來現在無常，亦如上說。 ^183-6

如正見八經，如是正志、正語、正業、正命、正方便、正念、正定，一一八經，亦如上說。 ^183-7

如當斷六十四經。如是當知、當吐、當盡、當止、當捨、當滅、當沒，一一六十四經，亦如上說。^183-8

## 苦集盡道經 ^s184

如是我聞：一時，佛住舍衛國祇樹給孤獨園。 ^184-1

爾時，世尊告諸比丘：「猶如有人火燒頭衣，當云何救？」 ^184-2

比丘白佛言：「世尊！當起增上欲，慇懃方便，時救令滅。」 ^184-3

佛告比丘：「頭衣燒然，尚可暫忘，無常盛火，當盡斷無餘。為斷無常火故，當修苦習盡道。斷何等無常法故，當修苦習盡道？謂斷色無常故，當修苦習盡道；斷受、想、行、識無常故，當修苦習盡道。」如是廣說。 ^184-4

乃至佛說此經已，諸比丘聞佛所說，歡喜奉行。 ^184-5

如無常，如是過去無常、未來無常、現在無常、過去未來無常、過去現在無常、未來現在無常、過去未來現在無常，亦如上說。 ^184-6

如苦習盡道八經，如是苦盡道、樂非盡道、樂盡〔道〕，一一八經，亦如上說。 ^184-7

如當斷三十二經，如是當知、當吐、當盡、當止、當捨、當滅、當沒，一一三十二經，亦如上說。^184-8

## 無貪法句經 ^s185

如是我聞：一時，佛住舍衛國祇樹給孤獨園。 ^185-1

爾時，世尊告諸比丘：「猶如有人火燒頭衣，當云何救？」 ^185-2

比丘白佛言：「世尊！當起增上欲，慇懃方便，時救令滅。」 ^185-3

佛告比丘：「頭衣燒然，尚可暫忘，無常盛火，當盡斷無餘。為斷無常火故，當修無貪法句。斷何等法無常故，當修無貪法句？謂當斷色無常故，修無貪法句；斷受、想、行、識無常故，修無貪法句。」如是廣說。 ^185-4

乃至佛說此經已，諸比丘聞佛所說，歡喜奉行。 ^185-5

如無常，如是過去無常、未來無常、現在無常、過去未來無常、過去現在無常、未來現在無常、過去未來現在無常，亦如上說。 ^185-6

如當修無貪法句八經，如是無恚，無癡諸句正句法句。一一八
經，如上說。 ^185-7

如當斷二十四經，如是當知、當吐、當盡、當止、當捨、當滅、當沒，一一二十四經，亦如上說。^185-8

## 止經 ^s186

如是我聞：一時，佛住舍衛國祇樹給孤獨園。 ^186-1

爾時，世尊告諸比丘：「猶如有人火燒頭衣，當云何救？」 ^186-2

比丘白佛言：「世尊！當起增上欲，慇懃方便，時救令滅。」 ^186-3

佛告比丘：「頭衣燒然，尚可暫忘，無常盛火，當盡斷。為斷無常火故，當修止。斷何等法無常故，當修止？謂斷色無常故當修止，斷受、想、行、識無常故當修止。」如是廣說。 ^186-4

乃至佛說此經已，諸比丘聞佛所說，歡喜奉行。 ^186-5

如無常，如是過去無常、未來無常、現在無常、過去未來無常、過去現在無常、未來現在無常、過去未來現在無常，亦如上說。 ^186-6

如修止八經，如是修觀八經，亦如上說。 ^186-7

如當斷十六經，如是當知、當吐、當盡、當止、當捨、當滅、當沒，一一十六經，亦如上說。 ^186-8

「諸所有色，若過去、若未來、若現在，若內、若外，若麤、若細，若好、若醜，若遠、若近，彼一切非我、非異我、不相在，如實知。 ^186-9a

受、想、行、識，亦如是。 ^186-9b

多聞聖弟子，如是正觀者，於色生厭，受、想、行、識生厭；厭已不樂，不樂故解脫，解脫知見：我生已盡、梵行已立、所作已作、自知不受後有。」 ^186-10

佛說此經已，諸比丘聞佛所說，歡喜奉行。 ^186-11

如無常，如是動搖、旋轉、〔阢隉〕、破壞、飄疾、朽敗、危頓、不恆、不安、變易、惱苦、災患、魔邪、魔勢、魔器、如沫、如泡、如芭蕉、如幻、微劣、貪嗜、殺摽、刀劍、疾妒、相殘、損減、衰耗、繫縛、搥打、惡瘡、癱疽、利刺、煩惱、謫罰、陰蓋、過患處、愁慼、惡知識、苦、空、非我、非我所、怨家、連鎖、非義、非安慰、熱惱、無蔭、無洲、無覆、無依、無護、生法、老法、病法、死法、憂悲法、惱苦法、無力法、羸劣法、不可欲法、誘引法、將養法、有苦法、有殺法、有惱法、有熱法、有相法、有吹法、有取法、深嶮法、難澀法、不正法、兇暴法、有貪法、有恚法、有癡法、不住法、燒然法、罣閡法、災法、集法、滅法、骨聚法、肉段法、執炬法、火坑法、如毒蛇、如夢、如〔假借〕、如樹果、如屠牛者、如殺人者、如〔觸露〕、如淹水、如駛流、如織縷、如〔輪涉水〕、如跳杖、如毒瓶、如毒身、如毒華、如毒果、煩惱動，如是〔比〕。 ^186-12

乃至「斷過去未來現在無常，乃至滅、沒當修止、〔觀〕。斷何等法過去未來現在無常？乃至滅、沒修止、觀？ ^186-13

謂斷色過去未來現在無常，乃至滅沒故，修止、觀。 ^186-14a

受、想、行、識，亦復如是。 ^186-14b

是故諸所有色，若過去、若未來、若現在，若內、若外，若麤、若細，若好、若醜，若遠、若近，彼一切非我、非異我、不相在，如實知。 ^186-15a

受、想、行、識，亦復如是。 ^186-15b

多聞聖弟子如是觀者，於色生厭，於受、想、行、識生厭，厭故不樂，不樂故解脫，解脫知見：我生已盡、梵行已立、所作已作、自知不受後有。」 ^186-16

佛說此經已，諸比丘聞佛所說，歡喜奉行。^186-17

## 貪欲經 ^s187

如是我聞：一時，佛住舍衛國祇樹給孤獨園。 ^187-1

爾時，世尊告諸比丘：「以成就一法故，不復堪任知色無常，知受、想、行、識無常。何等為一法成就？謂貪欲。 ^187-2

一法〔成就〕，堪能知色無常，知受、想、行、識無常。何等一法成就？謂無貪欲。成就無貪欲法者，堪能知色無常，堪能知受、想、行、識無常。」 ^187-3

佛說此經已，諸比丘聞佛所說，歡喜奉行。 ^187-4

如成就不成就，如是知不知、親不親、明不明、識不識、察不察、量不量、覆不覆、種不種、掩不掩、映翳不映翳，亦如是。〔如知〕，如是識、解、受、求、辯、〔觸〕、證，亦復如是。如貪，如是恚、癡、瞋、恨、呰、執、嫉、慳、幻、諂、無慚、無愧、慢、慢慢、增慢、我慢、增上慢、邪慢、卑慢、憍慢、放逸、矜高、〔曲偽〕、相規利、誘利、惡欲、多欲、常欲、不敬、惡口、惡知識、不忍、貪嗜、〔下〕貪、惡貪、身見、邊見、邪見、見取、戒取、欲愛、瞋恚、睡眠、掉悔、疑、惛悴、蹁躚、贔〔屑〕、懶、亂想、不正憶、身濁、不直、不軟、不異、欲覺、恚覺、害覺、親覺、國土覺、輕易覺、愛他家覺、愁憂、惱苦。 ^187-5

於此等一一法、乃至「〔映翳〕、不堪任滅色作證。何等為一法？所謂惱苦。以惱苦映翳故，不堪任於色滅盡作證，不堪任於受、想、行、識滅盡作證。 ^187-6

一法不映翳故，堪任於色滅盡作證，堪任於受、想、行、識滅盡作證。何等一法？謂惱苦。此一法不映翳故，堪任於色滅盡作證，堪任於受、想、行、識滅盡作證。」 ^187-7

佛說此經已，諸比丘聞佛所說，歡喜奉行。^187-8

## 離喜貪經 ^s188

如是我聞：一時，佛住舍衛國祇樹給孤獨園。 ^188-1

爾時，世尊告諸比丘：「當正觀察眼無常，如是觀者，是名正見。正觀故生厭，生厭故離喜、離貪；離喜、貪故，我說心正解脫。 ^188-2a

如是耳、鼻、舌、身、意，離喜、離貪；離喜、貪故，比丘！我說心正解脫。 ^188-2b

心正解脫者，能自記說：我生已盡、梵行已立、所作已作、自知不受後有。」 ^188-3

佛說此經已，諸比丘聞佛所說，歡喜奉行。 ^188-4

如無常，如是苦、空、非我，亦如是說。^188-5

## 離欲貪經 ^s189

如是我聞：一時，佛住舍衛國祇樹給孤獨園。 ^189-1

爾時，世尊告諸比丘：「於眼當正思惟，觀察無常。
所以者何？於眼正思惟，觀察無常故，於眼欲貪斷；欲貪斷故，我說心正解脫。 ^189-2a

〔於〕耳、鼻、舌、身、意正思惟，觀察〔無常〕故欲貪斷；欲貪斷者我說心正解脫。 ^189-2b

如是比丘！心正解脫者，能自記說：我生已盡、梵行已立、所作已作、自知不受後有。」 ^189-3

佛說此經已，諸比丘聞佛所說，歡喜奉行。^189-4

## 知經 ^s190

如是我聞：一時，佛住舍衛國祇樹給孤獨園。 ^190-1

爾時，世尊告諸比丘：「若於眼不識、不知、不斷、不離欲者，不堪任正盡苦。 ^190-2a

耳、鼻、舌、身、意，亦復如是。 ^190-2b

諸比丘！於眼若識、若知、若斷、若離欲者，堪任正盡苦。 ^190-3a

於耳、鼻、舌、身、意，若識、若知、若斷、若離欲者，堪任正盡苦。」 ^190-3b

佛說此經已，諸比丘聞佛所說，歡喜奉行。^190-4

## 知經 ^s191

如是我聞：一時，佛住舍衛國祇樹給孤獨園。 ^191-1

爾時，世尊告諸比丘：「於眼若不識、不知、不斷、不離欲者，不堪任越生老病死苦。 ^191-2a

〔於〕耳、鼻、舌、身、意，不識、不知、不斷、不離欲者，不堪任越生老病死苦。 ^191-2b

諸比丘！於〔眼〕若識、若知、若斷、若離欲者，堪任越生老病死苦。 ^191-3a

於耳、鼻、舌、身、意，若識、若知、若斷、若離欲〔者〕，堪任越生老病死苦。」 ^191-3b

佛說此經已，諸比丘聞佛所說，歡喜奉行。^191-4

## 不離欲經 ^s192

如是我聞：一時，佛住舍衛國祇樹給孤獨園。 ^192-1

爾時，世尊告諸比丘：「若於眼不離欲、心不解脫者，不堪任正盡苦。 ^192-2a

於耳、鼻、舌、身、意，不離欲、心不解脫者，不堪任正盡苦。 ^192-2b

諸比丘！若於眼離欲、心解脫者，彼堪任正盡苦。 ^192-3a

於耳、鼻、舌、身、意，離欲、心解脫者，堪任正盡苦。」 ^192-3b

佛說此經已，諸比丘聞佛所說，歡喜奉行。^192-4

## 不離欲經 ^s193

如是我聞：一時，佛住舍衛國祇樹給孤獨園。 ^193-1

爾時，世尊告諸比丘：「若於眼色不離欲、心不解脫者，不堪任越生老病死苦。 ^193-2a

於〔耳聲、鼻香、舌味、身觸、意法〕不離欲、心不解脫者，不堪任越生老病死苦。 ^193-2b

諸比丘！若於眼色離欲、心解脫者，堪任越生老病死苦。 ^193-3a

於〔耳聲、鼻香、舌味、身觸、意法〕離欲、心解脫者，堪任越生老病死苦。」 ^193-3b

佛說此經已，諸比丘聞佛所說，歡喜奉行。^193-4

## 生喜經 ^s194

如是我聞：一時，佛住舍衛國祇樹給孤獨園。 ^194-1

爾時，世尊告諸比丘：「若於眼生喜者，則於苦生喜；若於苦生喜者，我說彼不解脫於苦。 ^194-2a

於耳、鼻、舌、身、意生喜者，則於苦生喜；於苦生喜者，我說彼不解脫於苦。 ^194-2b

諸比丘！若於眼不生喜者，則於苦不生喜；於苦不生喜者，我說彼解脫於苦。 ^194-3a

於耳、鼻、舌、身、意不生喜者，則於苦不生喜；於苦不生喜者，我說彼解脫於苦。」 ^194-3b

佛說此經已，諸比丘聞佛所說，歡喜奉行。^194-4

## 無常經 ^s195

如是我聞：一時，佛住舍衛國祇樹給孤獨園。 ^195-1

爾時，世尊告諸比丘：「一切無常。云何一切無常？ ^195-2

謂眼無常，若色、眼識、眼觸、若眼觸因緣生受──苦覺、樂覺、不苦不樂覺，彼亦無常。 ^195-3a

耳、鼻、舌、身、意，亦復如是。 ^195-3b

多聞聖弟子，如是觀者，於眼生厭，若色、眼識、眼觸、眼觸因緣生受──苦覺、樂覺、不苦不樂覺，〔彼亦〕生厭。 ^195-4a

耳、鼻、舌、身、意；聲、香、味、觸、法、意識、意觸、意觸因緣生受──苦覺、樂覺、不苦不樂覺，彼亦生厭。 ^195-4b

厭故不樂，不樂故解脫，解脫知見：我生已盡、梵行已立、所作已作、自知不受後有。」 ^195-5

佛說此經已，諸比丘聞佛所說，歡喜奉行。 ^195-6

如無常經，如是苦、空、無我，亦如是說。^195-7

## 無常經 ^s196

如是我聞：一時，佛住舍衛國祇樹給孤獨園。 ^196-1

爾時，世尊告諸比丘：「一切無常。云何一切〔無常〕？ ^196-2

謂眼無常，若色、眼識、眼觸、眼觸因緣生受──若苦、若樂、不苦不樂，彼亦無常。 ^196-3a

如是耳、鼻、舌、身、〔意〕，若法、意識、意觸、意觸因緣生受──若苦、若樂、不苦不樂，彼亦無常。 ^196-3b

多聞聖弟子如是觀者，於眼解脫，若色、眼識、眼觸、眼觸因緣生受──若苦、若樂、不苦不樂，彼亦解脫。 ^196-4a

如是耳、鼻、舌、身、意，〔若〕法、意識、意觸、意觸因緣生受──若苦、若樂、不苦不樂，彼亦解脫。 ^196-4b

我說彼解脫生老病死、憂悲惱苦。」 ^196-5

佛說此經已，諸比丘聞佛所說，歡喜奉行。 ^196-6

如說一切無常，如是一切苦、一切空、一切非我、一切虛業法、一切破壞法、一切生法、一切老法、一切病法、一切死法、一切愁憂法、一切煩惱法、一切集法、一切滅法、一切知法、一切識法、一切斷法、一切覺法、一切作證、一切魔、一切魔勢、一切魔器、一切然、一切熾然、一切燒，皆如上一一經廣說。^196-7

## 示現經 ^s197

如是我聞：一時，佛住迦闍尸利沙支提，與千比丘俱，皆是舊縈髮婆羅門。 ^197-1

爾時，世尊為千比丘作三種示現教化。云何為三？神足變化示現、他心示現、教誡示現。 ^197-2

神足示現者，世尊隨其所應，而示現入禪定、正受：陵虛至東方，作四威儀──行、住、坐、臥；入火三昧，出種種火光──青、黃、赤白、紅、玻璃色；水火俱現，或身下出火、身上出水，身上出火、身下出水。周圓四方，亦復如是。爾時，世尊作種種神變已，於眾中坐，是名神足示現。 ^197-3

他心示現者，如彼心，如彼意，如彼識；彼應作如是念，不應作如是念；彼應作如是捨，彼應作如是身證住，是名他心示現。 ^197-4

教誡示現者，如世尊說：「諸比丘！一切燒然。云何一切燒然？ ^197-5

謂眼燒然，若色、眼識、眼觸、眼觸因緣生受──若苦、若樂、不苦不樂，彼亦燒然。 ^197-6a

如是耳、鼻、舌、身、意燒然，若法、意識、意觸、意觸因緣生受──若苦、若樂、不苦不樂，彼亦燒然。 ^197-6b

以何燒然？貪火燒然、恚火燒然、癡火燒然；生老病死、憂悲惱苦火燒然。」 ^197-7

爾時，千比丘聞佛所說，不起諸漏，心得解脫。 ^197-8

佛說此經已，諸比丘聞佛所說，歡喜奉行。^197-9

## 羅睺羅經 ^s198

如是我聞：一時，佛住王舍城耆闍崛山。 ^198-1

爾時，尊者羅睺羅往詣佛所，稽首佛足，退住一面，白佛言：「世尊！云何知、云何見，我內識身及外一切相，令我、我所、我慢、〔繫著、使〕不生？」 ^198-2

爾時，世尊告羅睺羅：「善哉羅睺羅！能問如來甚深之義。」 ^198-3

佛告羅睺羅：「眼若過去、若未來、若現在，若內、若外，若麤、若細，若好、若醜，若遠、若近，彼一切非我、非異我、不相在，如實知。 ^198-4a

耳、鼻、舌、身、意，亦復如是。 ^198-4b

羅睺羅！作如是知、如是見，我此識身及外一切相，令我、我所、我慢、〔繫著、使〕不生。 ^198-5

羅睺羅！如是我、我所、我慢、〔繫著、使〕不生者，羅睺羅！是名斷愛、〔轉結〕、正無間等、究竟苦邊。」 ^198-6

佛說此經已，尊者羅睺羅聞佛所說，歡喜奉行。 ^198-7

如內入處，如是外入處──色、聲、香、味、觸、法；眼識，耳、鼻、舌、身、意識；眼觸，耳、鼻、舌、身、意觸；眼觸生受，耳、鼻、舌、身、意觸生受；眼觸生想，耳、鼻、舌、 身、意觸生想；眼觸生思，耳、鼻、舌、身、意觸生思；眼觸生愛，耳、鼻、舌、身、意觸生愛，亦如上說。^198-8

## 羅睺羅經 ^s199

如是我聞：一時，佛住王舍城迦蘭陀竹園。 ^199-1

爾時，世尊告羅睺羅：「云何知、云何見，於此識身及外一切相，無有我、我所、我慢、〔繫著、使〕？」 ^199-2

羅睺羅白佛言：「世尊是法根、法眼、法依，善哉世尊！當為諸比丘廣說此義。諸比丘聞已，當受奉行。」 ^199-3

佛告羅睺羅：「善哉！諦聽！當為汝說。諸所有眼，若過去、若未來、若現在，若內、若外，若麤、若細，若好、若醜，若遠、若近，彼一切非我、非異我、不相在，如實正觀。 ^199-4a

羅睺羅！耳、鼻、舌、身、意，亦復如是。 ^199-4b

羅睺羅！如是知、如是見，我此識身及外一切相，我、我所、我慢、〔繫著、使〕不生。 ^199-5

羅睺羅！如是比丘越於二、離諸相、寂滅、解脫。羅睺羅！如是比丘斷諸愛欲、轉去諸結、〔正無間等〕、究竟苦邊。」 ^199-6

佛說此經已，羅睺羅聞佛所說，歡喜奉行。 ^199-7

如內入，如是外入，乃至意觸因緣生〔愛〕，亦如是廣說。^199-8

## 羅睺羅經 ^s200

如是我聞：一時，佛住舍衛國祇樹給孤獨園。 ^200-1

爾時，尊者羅睺羅往詣佛所，稽首佛足，退坐一面，白佛言：「善哉世尊！為我說法。我聞法已，獨一靜處，專精思惟，不放逸住。獨一靜處，專精思惟，不放逸住已，如是思惟所以：族姓子剃除鬚髮，正信非家，出家學道，修持梵行，見法自知作證：我生已盡、梵行已立、所作已作、自知不受後有。」 ^200-2

爾時，世尊觀察羅睺羅心，解脫慧未熟，未堪任受增上法，問羅睺羅言：「汝以授人五受陰未？」 ^200-3

羅睺羅白佛：「未也，世尊！」 ^200-4

佛告羅睺羅：「汝當為人演說五受陰。」 ^200-5

爾時，羅睺羅受佛教已，於異時為人演說五受陰。說已，還詣佛所，稽首佛足，退住一面，白佛言：「世尊！我已為人說五受陰，唯願世尊為我說法。我聞法已，獨一靜處，專精思惟，不放逸住，乃至自知不受後有。」 ^200-6

爾時，世尊復觀察羅睺羅心，解脫智未熟，不堪任受增上法，問羅睺羅言：「汝為人說六入處未？」 ^200-7

羅睺羅白佛：「未也，世尊！」 ^200-8

佛告羅睺羅：「汝當為人演說六入處。」 ^200-9

爾時，羅睺羅於異時，為人演說六入處。說六入處已，來詣佛所，稽首禮足，退住一面，白佛言：「世尊！我已為人演說六入處，唯願世尊為我說法。我聞法已，當獨一靜處，專精思惟，不放逸住，乃至自知不受後有。」 ^200-10

爾時，世尊觀察羅睺羅心，解脫智未熟，不堪任受增上法，問羅睺羅言：「汝已為人說尼陀那法未？」 ^200-11

羅睺羅白佛言：「未也，世尊！」 ^200-12

佛告羅睺羅：「汝當為人演說尼陀那法。」 ^200-13

爾時，羅睺羅於異時，為人廣說尼陀那法已，來詣佛所，稽首禮足，退住一面，白佛言：「世尊為我說法。我聞法已，獨一靜處，專精思惟，不放逸住，乃至自知不受後有。」 ^200-14

爾時，世尊復觀察羅睺羅心，解脫智未熟，廣說乃至告羅睺羅言：「汝當於上所說諸法，獨於一靜處，專精思惟，觀察其義。」 ^200-15

爾時，羅睺羅受佛教敕，如上所聞法、所說法，思惟稱量，觀察其義，作是念：此諸法，一切皆順趣涅槃、流注涅槃、〔浚輸〕涅槃。 ^200-16

爾時，羅睺羅往詣佛所，稽首禮足，退住一面，白佛言：「世尊！我已於如上所聞法、所說法，獨一靜處，思惟稱量，觀察其義。知此諸法，皆順趣涅槃、流注涅槃、〔浚輸〕涅槃。」 ^200-17

爾時，世尊觀察羅睺羅心，解脫智熟，堪任受增上法，告羅睺羅言：「羅睺羅！一切無常。何等法無常？謂眼無常，若色、眼識、眼觸，如上無常廣說。」 ^200-18

爾時，羅睺羅聞佛所說，歡喜隨喜，禮佛而退。 ^200-19

爾時，羅睺羅受佛教已，獨一靜處，專精思惟，不放逸住。〔思惟〕所以：族姓子剃除鬚髮，著袈裟衣，正信非家，出家學道，純修梵行；乃至見法，自知作證：我生已盡、梵行已立、所作已作、自知不受後有。成阿羅漢，心善解脫。 ^200-20

佛說此經已，羅睺羅聞佛所說，歡喜奉行。^200-21

## 漏盡經 ^s201

如是我聞：一時，佛住舍衛國祇樹給孤獨園。 ^201-1

時有異比丘來詣佛所，稽首佛足，退坐一面，白佛言：「世尊！云何知、云何見，次第疾得漏盡？」 ^201-2

爾時，世尊告彼比丘：「當正觀無常。何等法無常？ ^201-3

謂眼無常，若色、眼識、眼觸、眼觸因緣生受──若苦、若樂、不苦不樂，當觀無常。 ^201-4a

耳、鼻、舌、身、意當觀無常，若法、意識、意觸、意觸因緣生受──若苦、若樂、不苦不樂，彼亦無常。 ^201-4b

比丘！如是知、如是見，次第盡有漏。」 ^201-5

時彼比丘聞佛所說，歡喜作禮而去。 ^201-6

如是比丘所說經，若差別者：云何知、云何見，次第盡一切結、斷一切縛、斷一切使、斷一切上煩惱、斷一切〔纏〕、斷諸流、斷諸軛、斷諸取、斷諸〔繫〕、斷諸蓋、斷諸〔瘠〕、斷諸垢、斷諸〔害〕、斷諸〔箭〕、斷邪見生正見、斷無明生明。 ^201-7

「比丘！如是觀眼無常，乃至如是知、如是見，次第無明斷明生。」 ^201-8

時彼比丘聞佛所說歡喜，歡喜已作禮而去。^201-9

## 我見斷經 ^s202

如是我聞：一時，佛住舍衛國祇樹給孤獨園。 ^202-1

時有異比丘往詣佛所，稽首佛足，白佛言：「世尊！云何知、云何見，次第我見斷、無我見生？」 ^202-2

佛告彼比丘：「於眼正觀〔無我〕，若色、眼識、眼觸、眼觸因緣生受──若苦、若樂、不苦不樂，彼亦正觀無我。 ^202-3a

如是乃至意觸因緣生受──若苦、若樂、不苦不樂，彼亦正觀無我。 ^202-3b

比丘！如是知、如是見，次第我見斷、無我見生。」 ^202-4

時彼比丘聞佛所說歡喜，歡喜已作禮而去。^202-5

## 能斷一切法經 ^s203

如是我聞：一時，佛住毘舍離耆婆拘摩羅藥師菴羅園。 ^203-1

爾時，世尊告諸比丘：「若有比丘能斷一法者，則得正智，能自記說：我生已盡、梵行已立、所作已作、自知不受後有。」 ^203-2

諸比丘白佛言：「世尊是法根、法眼、法依，唯願演說！諸比丘聞已，當受奉行。」 ^203-3

佛告諸比丘：「諦聽！善思！當為汝說。諸比丘！云何一法斷故，乃至不受後有？所謂無明離欲明生，得正智，能自記說：我生已盡、梵行已立、所作已作、自知不受後有。」 ^203-4

時有異比丘從坐起，整衣服，偏袒右肩，為佛作禮，右膝著地，合掌，白佛言：「世尊！云何知、云何見，無明離欲明生？」 ^203-5

佛告比丘：「當正觀察眼無常，若色、眼識、眼觸、眼觸因緣生受──若苦、若樂、不苦不樂，彼亦正觀無常。 ^203-6a

耳、鼻、舌、身、意，亦復如是。 ^203-6b

比丘！如是知、如是見，無明離欲明生。」 ^203-7

佛說此經已，諸比丘聞佛所說，歡喜奉行。^203-8

## 如實知見經 ^s204

如是我聞：一時，佛住毘舍離耆婆拘摩羅藥師菴羅園。 ^204-1

爾時，世尊告尊者阿難：「於眼當如實知、如實見。若眼，〔若〕色、眼識、眼觸、眼觸因緣生受──若苦、若樂、不苦不樂，彼亦如實知、如實見。 ^204-2a

耳、鼻、舌、身、意，亦復如是。 ^204-2b

彼如實知、如實見已，於眼生厭，若色、眼識、眼觸、眼觸因緣生受──若苦、若樂、不苦不樂，彼亦生厭。 ^204-3a

耳、鼻、舌、身、意，亦復如是。 ^204-3b

厭已不樂，不樂已解脫，解脫知見：我生已盡、梵行已立、所作已作、自知不受後有。」 ^204-4

佛說此經已，諸比丘聞佛所說，歡喜奉行。^204-5

## 優陀那經 ^s205

如是我聞：一時，佛住毘舍離耆婆拘摩羅藥師菴羅園。 ^205-1

爾時，世尊說一切優陀那偈已，告尊者阿難：「眼無常、苦、變易、異分法，若色、眼識、眼觸、眼觸因緣生受──若苦、若樂、不苦不樂，彼亦無常、苦、變易、異分法。 ^205-2a

耳、鼻、舌、身、意，亦復如是。 ^205-2b

多聞聖弟子如是觀者，於眼得解脫，若色、眼識、眼觸、眼觸因緣生受，彼亦解脫。 ^205-3a

耳、鼻、舌、身、意，法、意識、意觸、意觸因緣生受──若苦、若樂、不苦不樂，彼〔亦〕解脫。 ^205-3b

我說彼解脫生老病死、憂悲惱苦。」 ^205-4

佛說此經已，尊者阿難聞佛所說，歡喜奉行。^205-5

## 如實知經 ^s206

如是我聞：一時，佛住毘舍離城耆婆拘摩羅藥師菴羅園。 ^206-1

爾時，世尊告諸比丘：「當勤方便禪思，內寂其心。
所以者何？比丘！方便禪思，內寂其心，如是如實知顯現。於何如實知顯現？ ^206-2

於眼如實知顯現，若色、眼識、眼觸、眼觸因緣生受──若苦、若樂、不苦不樂，彼亦如實知顯現。 ^206-3a

耳、鼻、舌、身、意，亦復如是。 ^206-3b

此諸法無常、有為，亦如是如實知顯現。」 ^206-4

佛說此經已，諸比丘聞佛所說，歡喜奉行。^206-5

## 三摩提經 ^s207

如是我聞：一時，佛住毘舍離耆婆拘摩羅藥師菴羅園。 ^207-1

爾時，世尊告諸比丘：「當修無量三摩提，精勤繫念。
所以者何？修無量三摩提，精勤繫念已，則如實顯現。於何如實顯現？ ^207-2

於眼如實顯現，如是廣說，乃至此諸法無常、有為，此如實顯現。」 ^207-3

佛說此經已，諸比丘聞佛所說，歡喜奉行。^207-4

## 無常經 ^s208

如是我聞：一時，佛住毘舍離耆婆拘摩羅樂師菴羅園。 ^208-1

爾時，世尊告諸比丘：「過去、未來眼無常，況現在眼！多聞聖弟子如是觀者，不顧過去眼，不欣未來眼，於現在眼厭、不樂、離欲、〔向滅〕。 ^208-2a

耳、鼻、舌、身、意，亦復如是。」 ^208-2b

佛說此經已，諸比丘聞佛所說，歡喜奉行。 ^208-3

如無常，苦、空、無我，亦如是說。 ^208-4

如內入處四經，如是外入處──色、聲、香、味、觸、法四經，內外入處四經，亦如是說。^208-5

## 六觸入處經 ^s209

如是我聞：一時，佛住毘舍離耆婆拘摩羅樂師菴羅園。 ^209-1

爾時，世尊告諸比丘：「有六觸入處。云何為六？眼觸入處，耳、鼻、舌、身、意觸入處。沙門、婆羅門，於此六觸入處，集、滅、味、患、離不如實知，當知是沙門、婆羅門去我法律遠，如虛空與地。」 ^209-2

時有異比丘從座起，整衣服，為佛作禮，合掌白佛言：「我具足如實知此六觸入處，集、滅、味、患、離。」 ^209-3

佛告比丘：「我今問汝，汝隨問答我。比丘！汝見眼觸入處，是我、異我、相在不？」 ^209-4

答言：「不也，世尊！」 ^209-5

佛告比丘：「善哉！善哉！於此眼觸入處，非我、非異我、不相在，如實知見者，不起諸漏，心不染著，心得解脫。是名初觸入處已斷、已知，斷其根本，如截多羅樹頭，於未來法永不復起，所謂眼識及色。汝見耳、鼻、舌、身、意觸入處，是我、異我、相在不？」 ^209-6

答言：「不也，世尊！」 ^209-7

佛告比丘：「善哉！善哉！於耳、鼻、舌、身、意觸入處，非我、非異我、不相在。作如是如實知見者，不起諸漏，心不染著，〔心〕得解脫。是名比丘六觸入處已斷、已知，斷其根本，如截多羅樹頭，於未來世〔永〕不復生，謂〔意識及法〕。」 ^209-8

佛說此經已，諸比丘聞佛所說，歡喜奉行。^209-9

## 地獄經 ^s210

如是我聞：一時，佛住毘舍離耆婆拘摩羅藥師菴羅園。 ^210-1

爾時，世尊告諸比丘：「莫樂、莫苦！所以者何？有六觸入處，地獄眾生生彼地獄中者，眼所見不可愛色，不見可愛色；見不可念色，不見可念色；見不善色，不見善色。以是因緣故，一向受憂、苦。 ^210-2a

耳聲、鼻香、舌味、身觸、意〔所〕識法，見不可愛，不見可愛；見不可念，不見可念；見不善法，不見善法。以是因緣故，長受憂、苦。 ^210-2b

諸比丘！有六觸入處，其有眾生生彼處者，眼見可愛，不見不可愛；見可念色，非不可念色；見善色，非不善色。以是因緣故，一向長受喜、樂。 ^210-3a

耳聲、鼻香、舌味、身觸、意所識法，可愛非不可愛，可念非不可念，見善非不善。」 ^210-3b

佛說此經已，諸比丘聞佛所說，歡喜奉行。^210-4

## 世間五欲經 ^s211

如是我聞：一時，佛住毘舍離耆婆拘摩羅藥師菴羅園。 ^211-1

爾時，世尊告諸比丘：「我昔未成正覺時，獨一靜處，禪思思惟，自心多向何處？觀察自心，多逐過去五欲功德，少逐現在五欲功德，逐未來世轉復微少。我觀多逐過去五欲心已，極生方便，精勤自護，不復令隨過去五欲功德。我以是精勤自護故，漸漸近阿褥多羅三藐三菩提。 ^211-2

汝等諸比丘！亦復多逐過去五欲功德，現在、未來亦復微少。汝今亦當以心多逐過去五欲功德故，增加自護，亦當不久得盡諸漏，無漏心解脫、慧解脫，現法自知作證：我生已盡、梵行已立、所作已作、自知不受後有。
所以者何？ ^211-3

眼見色因緣生內受──若苦，若樂，不苦不樂。 ^211-4a

耳、鼻、舌、身；意、法因緣，生內受──若苦、若樂、不苦不樂。 ^211-4b

是故，比丘！於彼入處當覺知！若眼滅，色想則離。 ^211-5a

耳、鼻、舌、身、意滅，法想則離。」 ^211-5b

佛說當覺六入處言已，入室坐禪。 ^211-6

時有眾多比丘，世尊去後，作此論議：「世尊為我等略說法要，不廣分別而入室坐禪。世尊說言：當覺六入處！若彼眼滅，色想則離；耳、鼻、舌、身、意滅，法想則離。我等今日，於世尊略說法中，猶故不解，今此眾中，誰有慧力，能為我等於世尊略說法中，廣為我等演說其義？」 ^211-7

復作是念：「唯有尊者阿難，常侍世尊，常為大師之所讚歎，聰慧、梵行。唯有尊者阿難，堪能為我等，於世尊略說法中，演說其義。我等今日，皆共往詣尊者阿難所，問其要義；如阿難所說，悉當奉持。」 ^211-8

爾時，眾多比丘往詣尊者阿難所，共相問訊已，於一面坐，白尊者阿難言：「尊者當知！世尊為我等略說法要。」如上所說，具問阿難：「當為我等廣說其義。」 ^211-9

尊者阿難語諸比丘：「諦聽！善思！於世尊略說法中，當為汝等廣說其義。世尊略說者，即是滅六入處，有餘當說，故言眼處滅，色想則離；耳、鼻、舌、身、意入處滅，法想則離。 ^211-10

世尊略說此法已，入室坐禪，我今已為汝等分別說義。」 ^211-11

尊者阿難說此義已，諸比丘聞其所說，歡喜奉行。^211-12

## 不放逸經 ^s212

如是我聞：一時，佛住舍衛國祇樹給孤獨園。 ^212-1

爾時，世尊告諸比丘：「我不為一切比丘說不放逸行，亦非不為一切比丘說不放逸行。 ^212-2

不向何等像類比丘說不放逸行？若比丘得阿羅漢，盡諸有漏，離諸重擔，逮得己利，盡諸有結，心正解脫，如是像類比丘，我不為說不放逸行。
所以者何？ ^212-3a

彼諸比丘已作不放逸故，不復堪能作放逸事，我今見彼諸尊得不放逸果，是故不為彼說不放逸行。 ^212-3b

為何等像類比丘說不放逸行？若諸比丘在學地者，未得心意增上安隱，向涅槃住，如是像類比丘，我為其說不放逸行。
所以者何？ ^212-4a

以彼比丘習學諸根，心樂隨順資生之具，親近善友，不久當得盡諸有漏，無漏心解脫、慧解脫，現法自知作證：我生已盡、梵行已立、所作已作、自知 不受後有。
所以者何？ ^212-4b

彼眼識所可愛樂、染著之色，彼比丘見已，不喜、不讚歎、不染、不繫著住。以不喜、不讚歎、不染、不著住故，專精勝進，身心止息，心安極住不忘，常定一心，無量法喜，但逮得第一三昧正受，終不退滅隨於眼色。 ^212-5a

於耳、鼻、舌、身、意〔所〕識法，亦復如是。」 ^212-5b

佛說此經已，諸比丘聞佛所說，歡喜奉行。^212-6

## 法經 ^s213

如是我聞：一時，佛住舍衛國祇樹給孤獨園。 ^213-1

爾時，世尊告諸比丘：「當為汝等演說二法，諦聽！善思！何等為二？ ^213-2

眼、色為二，耳、聲，鼻、香，舌、味，身、觸，意、法為二，是名二法。 ^213-3

若有沙門、婆羅門作如是說：是非二者，沙門瞿曇所說二法，此非為二。彼自以意說二法者，但有言說，〔問〕已不知，增其疑惑，以非其境界故。
所以者何？ ^213-4

緣眼、色，眼識生，〔三事和合觸〕，觸生受──若苦、若樂、不苦不樂。若於此受集、受滅、受味、受患、受離不如實知者，種貪欲身觸、種瞋恚身觸、種戒取身觸、種我見身觸，亦種殖增長諸惡不善法，如是純大苦〔聚〕皆從集生。 ^213-5a

如是耳、鼻、舌、身；意、法緣，生意識，三事和合觸，廣說如上。 ^213-5b

復次，眼緣色，生眼識，三事和合觸，觸緣受──若苦、若樂、不苦不樂。於此諸受集、滅、 味、患、離〔如實知〕，如實知已，不種貪欲身觸、不種瞋恚身觸、不種戒取身觸、不種我見身觸，不種諸惡不善法。如是諸惡不善法滅，純大苦聚滅。 ^213-6a

耳、鼻、舌、身；意、法，亦復如是。」 ^213-6b

佛說此經已，諸比丘聞佛所說，歡喜奉行。^213-7

## 二法經 ^s214

如是我聞：一時，佛住舍衛國祇樹給孤獨園。 ^214-1

爾時，世尊告諸比丘：「有二因緣生識，何等為二？ ^214-2

謂眼、色，耳、聲，鼻、香，舌、味，身、觸，意、法。如是廣說，乃至非其境界故。
所以者何？ ^214-3

眼、色因緣，生眼識，彼無常、有為、心、緣生。〔色、眼、眼識〕無常、有為、心、緣生；此三法和合觸，觸已受，受已思，思已想，此等諸法無常、有為、心、緣生，所謂觸、想、思。 ^214-4a

耳、鼻、舌、身、意，亦復如是。」 ^214-4b

佛說此經已，諸比丘聞佛所說，歡喜奉行。^214-5

## 富留那經 ^s215

如是我聞：一時，佛住舍衛國祇樹給孤獨園。 ^215-1

爾時，尊者富留那比丘，往詣佛所，稽首佛足，退住一面，白佛言：「世尊說現法、說滅熾然、說不待時、說正向、說即此見、說緣自覺。世尊！云何為現法，乃至緣自覺？」 ^215-2

佛告富留那：「善哉富留那！能作此問。富留那！諦聽！善思！當為汝說。 ^215-3

富留那！比丘眼見色已，覺知色，覺知色貪：我此內有眼識色貪，我此內有眼識色貪如實知。 ^215-4a

富留那！若眼見色已，覺知色，覺知色貪：我此內有眼識色貪如實知者，是名現見法。 ^215-4b

云何滅熾然？云何不待時？云何正向？云何即此見？云何緣自覺？富留那！比丘眼見色已，覺知色，不起色貪覺：〔我此內覺知色〕，不起色貪覺如實知。 ^215-5a

若富留那！比丘眼見色已，覺知色，不起色貪覺如實知；〔覺知色、不起色貪覺如實知者〕，是名滅熾然、不待時、正向、即此見、緣自覺。 ^215-5b

耳、鼻、舌、身、意，亦復如是。」 ^215-6

佛說此經已，富留那比丘聞佛所說，歡喜奉行。^215-7

## 大海經 ^s216

如是我聞：一時，佛在舍衛國祇樹給孤獨園。 ^216-1

爾時，世尊告諸比丘言：「大海者，愚夫所說 ，非聖所說；此大小水耳。云何聖所說海？ ^216-2

謂眼識色已，愛念、〔染著〕、貪樂，身、口、意業，是名為海。一切世間阿修羅眾，乃至天、人，悉於其中貪樂沉沒，如狗肚藏、如亂草蘊，此世、他世，絞結纏鎖，亦復如是。 ^216-3a

耳識聲、鼻識香、舌識味、身識觸，此世、他世，絞結纏鎖，亦復如是。」 ^216-3b

佛說此經已，諸比丘聞佛所說，歡喜奉行。 ^216-4

如身、口、意業，如是貪、恚、癡，老、病、死，亦如是說。 ^216-5

如五根三經，六根三經亦如是說。^216-6

## 大海經 ^s217

如是我聞：一時，佛住舍衛國祇樹給孤獨園。 ^217-1

爾時，世尊告諸比丘：「所謂海者，世間愚夫所說，非聖所說海，大小水耳。 ^217-2

眼是人大海，彼色為濤波，若能〔堪忍〕色濤波者，得度眼大海，竟於濤波，〔洄〕澓諸水、惡蟲、羅剎、女鬼。 ^217-3a

耳、鼻、舌、身、意，是人大海，聲、香、味、觸、法為濤波，若堪忍彼法濤波，得度於意海，竟於濤波，〔洄〕澓惡蟲、羅剎、女鬼。」 ^217-3b

爾時，世尊以偈頌曰：
大海巨濤波，惡蟲羅剎怖，難度而能度，集離永無餘。
能斷一切苦，不復受餘有，永之般涅槃，不復還放逸。 ^217-4

佛說此經已，諸比丘聞佛所說，歡喜奉行。^217-5

## 苦集滅經 ^s218

如是我聞：一時，佛住舍衛國祇樹給孤獨園。 ^218-1

爾時，世尊告諸比丘：「我今當為汝等說苦集道跡、苦滅道跡。諦聽！善思！當為汝說。 ^218-2

云何苦集道跡？ ^218-3

緣眼、色，生眼識，三事和合觸，緣觸受，緣受愛，緣愛取，緣取有，緣有生，緣生老病死、憂悲惱苦集，如是〔純大苦聚集〕。 ^218-4a

耳、鼻、舌、身、意，亦復如是。 ^218-4b

是名苦集道跡。 ^218-5

云何苦滅道跡？ ^218-6

緣眼、色，生眼識，三事和合觸，觸滅則受滅，受滅則愛滅，愛滅則取滅，取滅則有滅，有滅則生滅，生滅則老病死、憂悲惱苦滅，如是純大苦聚滅。 ^218-7a

耳、鼻、舌、身、意，亦如是說。 ^218-7b

是名苦滅道跡。」 ^218-8

佛說此經已，諸比丘聞佛所說，歡喜奉行。^218-9

## 涅槃道跡經 ^s219

如是我聞：一時，佛住舍衛國祇樹給孤獨園。 ^219-1

爾時，世尊告諸比丘：「我今當說涅槃道跡。 ^219-2

云何為涅槃道跡？ ^219-3

謂觀察眼無常，若色、眼識、眼觸因緣生受──內覺若苦、若樂、不苦不樂，彼亦無常。 ^219-4a

耳、鼻、舌、身、意，亦復如是。 ^219-4b

是名涅樂道跡。」 ^219-5

佛說此經已，諸比丘聞佛所說，歡喜奉行。^219-6

## 似趣涅槃道跡經 ^s220

如是我聞：一時，佛住舍衛國祇樹給孤獨園。 ^220-1

爾時，世尊告諸比丘：「有似趣涅槃道跡。 ^220-2

云何為似趣涅槃道跡？ ^220-3

觀察眼非我，若色、眼識、眼觸因緣生受──〔內覺〕若苦、若樂、不苦不樂，彼亦觀察〔非我〕。 ^220-4a

耳、鼻、舌、身、意，亦復如是。 ^220-4b

是名似趣涅槃道跡。」 ^220-5

佛說此經已，諸比丘聞佛所說，歡喜奉行。^220-6

## 取經 ^s221

如是我聞：一時，佛住舍衛國祇樹給孤獨園。 ^221-1

爾時，世尊告諸比丘：「有趣一切取道跡、〔斷一切取道跡〕。 ^221-2

云何為趣一切取道跡？ ^221-3

緣眼、色，生眼識，三事和合觸，觸緣受，受緣愛，愛緣取，取所取故。 ^221-4a

耳、鼻、舌、身、意，亦復如是，取所取故。 ^221-4b

是名趣一切取道跡。 ^221-5

云何斷一切取道跡？ ^221-6

緣眼、色，生眼識，三事和合觸，觸滅則受滅，受滅則愛滅，愛滅則取滅，如是知。 ^221-7a

耳、鼻、舌、身、意，亦復如是。 ^221-7b

〔是名斷一切取道跡〕。」 ^221-8

佛說此經已，諸比丘聞佛所說，歡喜奉行。^221-9

## 知識經 ^s222

如是我聞：一時，佛住舍衛國祇樹給孤獨園。 ^222-1

爾時，世尊告諸比丘：「當知一切知法、一切識法。諦聽！善思！當為汝說。 ^222-2

云何一切知法、一切識法？ ^222-3

諸比丘！眼是知法、識法，若色、眼識、眼觸、眼觸因緣生受──內覺若苦、若樂、不苦不樂，彼一切是知法、識法。 ^222-4a

耳、鼻、舌、身、意，亦復如是。」 ^222-4b

佛說此經已，諸比丘聞佛所說，歡喜奉行。^222-5

## 知識經 ^s223

如是我聞：一時，佛住舍衛國祇樹給孤獨園。 ^223-1

爾時，世尊告諸比丘：「我不說一法不知、不識，而得究竟苦邊。 ^223-2

云何不說一法不知、不識，而得究竟苦邊？ ^223-3

謂不說於眼不知、不識而得究竟苦邊，若色、眼識、眼觸、眼觸因緣生受──內覺若苦、若樂、不苦不樂，亦復不說不知、〔不識〕而得究竟苦邊。 ^223-4a

耳、鼻、舌、身、意，亦復如是。」 ^223-4b

佛說此經已，諸比丘聞佛所說，歡喜奉行。^223-5

## 斷經 ^s224

如是我聞：一時，佛住舍衛國祇樹給孤獨園。 ^224-1

爾時，世尊告諸比丘：「一切欲法應當斷。 ^224-2

云何一切欲法應當斷？ ^224-3

謂眼是一切欲法應當斷，若色、眼識、眼觸、眼觸因緣生受──內覺若苦、若樂、不苦不樂，彼一切欲法應當斷。 ^224-4a

耳、鼻、舌、身、意，亦復如是。」 ^224-4b

佛說此經已，諸比丘聞佛所說，歡喜奉行。^224-5

## 斷經 ^s225

如是我聞：一時，佛住舍衛國祇樹給孤獨園。 ^225-1

爾時，世尊告諸比丘：「我不說一法不知、不斷而究竟苦邊。 ^225-2

云何不說一法不知、不斷而究竟苦邊？ ^225-3

謂不說眼不知、不斷而究竟苦邊，若色、眼識、眼觸、眼觸因緣生受──內覺若苦、若樂、不苦不樂，彼一切不說不知、不斷而究竟苦邊。 ^225-4a

耳、鼻、舌、身、意，亦復如是。」 ^225-4b

佛說此經已，諸比丘聞佛所說，歡喜奉行。^225-5

## 計經 ^s226

如是我聞：一時，佛住舍衛國祇樹給孤獨園。 ^226-1

爾時，世尊告諸比丘：「我今當說斷一切計，諦聽！善思！當為汝說。 ^226-2

云何不計？ ^226-3

謂不計我見色、不計眼我所、不計相屬。若色、眼識、眼觸、眼觸因緣生受──內覺若苦、若樂、不苦不樂，〔彼亦不計我、我所、不計相屬〕。 ^226-4a

不計耳、鼻、舌、身、意，亦復如是。 ^226-4b

如是不計者，於諸世間常無所取，無所取故無所著，無所著故自覺涅槃：我生已盡、梵行已立、所作已作、自知不受後有。」 ^226-5

佛說此經已，諸比丘聞佛所說，歡喜奉行。 ^226-6

如上所說眼等不計，一切事不計亦如是。^226-7

## 計經 ^s227

如是我聞：一時，佛住舍衛國祇樹給孤獨園。 ^227-1

爾時，世尊告諸比丘：「計者是病、計者是癰、計者是刺。如來以不計住故，離病、離癰、離刺。 ^227-2

是故，比丘！欲求不計住，離病、離癰、離刺者，彼比丘莫計眼我，我所、莫計眼相屬；莫計色、眼識、眼觸、眼觸因緣生受──內覺若苦、若樂、不苦不樂，彼亦莫計是我、我所、相在。 ^227-3a

耳、鼻、舌、身、意，亦復如是。 ^227-3b

比丘！如是不計者，則無所取，無所取故無所著，無所著故自覺涅槃：我生已盡、梵行已立、所作已作、自知不受後有。」 ^227-4

佛說此經已，諸比丘聞佛所說，歡喜奉行。 ^227-5

如眼等所說，餘一一事亦如是。^227-6

## 增長經 ^s228

如是我聞：一時，佛住舍衛國祇樹給孤獨園。 ^228-1

爾時，世尊告諸比丘：「我今當說增長法、〔損減法〕。 ^228-2

云何增長法？ ^228-3

謂緣眼、色，生眼識，三事和合觸，觸緣受，廣說乃至純大苦聚集，是名增長法。 ^228-4a

耳、鼻、舌、身、意，亦復如是，是名增長法。 ^228-4b

云何損減法？ ^228-5

緣眼、色，生眼識，三事和合觸，觸滅則受滅，廣說乃至純大苦聚滅。 ^228-6a

耳、鼻、舌、身、意，亦復如是，是名損減法。」 ^228-6b

佛說此經已，諸比丘聞佛所說，歡喜奉行。 ^228-7

如增長、損減，如是起法、處變易法，集法、滅法，亦如上說。^228-8

## 有漏無漏法經 ^s229

如是我聞：一時，佛住舍衛國祇樹給孤獨園。 ^229-1

爾時，世尊告諸比丘：「我今當說有漏、無漏法。 ^229-2

云何有漏法？ ^229-3

謂眼，色、眼識、眼觸、眼觸因緣生受──內覺若苦、若樂、不苦不樂。 ^229-4a

耳、鼻、舌、身、意，法、意識、意觸、意觸因緣生受──內覺若苦、若樂、不苦不樂，世俗者。 ^229-4b

是名有漏法。 ^229-5

云何無漏法？ ^229-6

謂出世間意，〔若眼，色、眼識、眼觸、眼觸因緣生受──內覺若苦、若樂、不苦不樂〕。 ^229-7a

〔耳、鼻、舌、身、意，若法、意識、意觸、意觸因緣生受〕──內覺若苦、若樂、不苦不樂，出世間者。 ^229-7b

是名無漏法。」 ^229-8

佛說此經已，諸比丘聞佛所說，歡喜奉行。^229-9

## 三彌離提經 ^s230

如是我聞：一時，佛住舍衛國祇樹給孤獨園。 ^230-1

時有比丘名三彌離提，往詣佛所，稽首佛足，退坐一面，白佛言：「世尊！所謂世間者，云何名世間？」 ^230-2

佛告三彌離提：「謂眼，色、眼識、眼觸、眼觸因緣生受──內覺若苦、若樂、不苦不樂。耳、鼻、舌、身、意，法、意識、意觸、意觸因緣生受──內覺若苦、若樂、不苦不樂，是名世間。
所以者何？ ^230-3

六入處集則觸集，如是乃至純大苦聚集。 ^230-4

三彌離提！若無彼眼，無色、無眼識、無眼觸、無眼觸因緣生受──內覺若苦、若樂、不苦不樂。無耳、鼻、舌、身、意、法、意識、意觸、意觸因緣生受──內覺若苦、若樂、若不苦不樂者，則無世間，亦不施設世間。
所以者何？ ^230-5

六入處滅則觸滅，如是乃至純大苦聚滅故。」 ^230-6

佛說此經已，諸比丘聞佛所說，歡喜奉行。 ^230-7

如世間，如是眾生、如是魔，亦如是說。^230-8

## 三彌離提經 ^s231

如是我聞：一時，佛住舍衛國祇樹給孤獨園。 ^231-1

時有比丘名三彌離提，往詣佛所，稽首佛足，退坐一面，白佛言：「世尊！所謂世間者，云何名世間？」 ^231-2

佛告三彌離提：「危脆敗壞，是名世間。 ^231-3

云何危脆敗壞？ ^231-4

三彌離提！眼是危脆敗壞法，若色、眼識、眼觸、眼觸因緣生受──內覺若苦、若樂、不苦不樂，彼一切亦是危脆敗壞。 ^231-5a

耳、鼻、舌、身、意，亦復如是。 ^231-5b

是說危脆敗壞法，名為世間。」 ^231-6

佛說此經已，三彌離提比丘聞佛所說，歡喜奉行。^231-7

## 空經 ^s232

如是我聞：一時，佛住舍衛國祇樹給孤獨園。 ^232-1

時有比丘名三彌離提，往詣佛所，稽首佛足，退坐一面，白佛言：「世尊！所謂世間空，云何名為世間空？」 ^232-2

佛告三彌離提：「眼空，常、恆、不變易法空，我所空。
所以者何？此性自爾。若色、眼識、眼觸、眼觸因緣生受──若苦、若樂、不苦不樂，彼亦空，常、恆、不變易法空，我所空。
所以者何？此性自爾。 ^232-3a

耳、鼻、舌、身、意，亦復如是。 ^232-3b

是名空世間。」 ^232-4

佛說此經已，三彌離提比丘聞佛所說，歡喜奉行。^232-5

## 世間經 ^s233

如是我聞：一時，佛住舍衛國祇樹給孤獨園。 ^233-1

爾時，世尊告諸比丘：「我今當說世間集、世間滅、世間滅道跡。諦聽！善思！ ^233-2

云何為世間？謂六內入處。云何六？眼內入處，耳、鼻、舌、身、意內入處。 ^233-3

云何世間集？謂當來有愛、喜貪俱、〔彼彼樂著〕。 ^233-4

云何世間滅？謂當來有愛、喜貪俱、彼彼樂著，無餘斷、已捨、已吐、已盡、離欲、滅、止、沒。 ^233-5

云何世間滅道跡？謂八聖道：正見、正志、正語、正業、正命、正方便、正念、正定。」 ^233-6

佛說此經已，諸比丘聞佛所說，歡喜奉行。^233-7

## 世間邊經 ^s234

如是我聞：一時，佛住舍衛國祇樹給孤獨園。 ^234-1

爾時，世尊告諸比丘：「我不說有人行到世界邊者，我亦不說不行到世界邊而究竟苦邊者。」如是說已，入室坐禪。 ^234-2

時眾多比丘，世尊去後，即共議言：「世尊向者略說法言：我不說有人行到世界邊者，我亦不說不行到世界邊而得究竟苦邊者。如是說已，入室坐禪。我等今於世尊略說法中，未解其義，是中諸尊誰有堪能於世尊略說法中，廣為我等說其義者？」 ^234-3

復作是言：「唯有尊者阿難，聰慧總持，而常給侍世尊左右，世尊讚歎，多聞、梵行，堪為我等於世尊略說法中，廣說其義。今當往詣尊者阿難所，請求令說。」 ^234-4

時眾多比丘，往詣尊者阿難所，共相問訊已，於一面坐。具以上事，廣問阿難。 ^234-5

爾時，阿難告諸比丘：「諦聽！善思！今當為說。若世間、世間名、世間覺、世間言辭、世間語說，此等皆入世間數。 ^234-6

諸尊！謂眼是世間、世間名、世間覺、世間言辭、世間語說，是等悉入世間數。 ^234-7a

耳、鼻、舌、身、意，亦復如是。 ^234-7b

多聞聖弟子，於六入處集、滅、味、患、離如實知，是名聖弟子到世界邊、知世間、世間所重、度世間。」 ^234-8

爾時，尊者阿難復說偈言：
非是遊步者，能到世界邊；不到世界邊，不能免眾苦。
是故牟尼尊，名知世間者，能到世界邊，諸梵行已立。
世界邊唯有，正智能諦了，覺慧達世間，故說度彼岸。 ^234-9

如是諸尊！向者世尊略說法已，入室坐禪，我今為汝分別廣說。」 ^234-10

尊者阿難說是法已，眾多比丘聞其所說，歡喜奉行。^234-11

## 近住經 ^s235

如是我聞：一時，佛住舍衛國祇樹給孤獨園。 ^235-1

爾時，世尊告諸比丘：「有師、有近住弟子，則苦獨住；無師、無近住弟子，則樂獨住。 ^235-2

云何有師、有近住弟子，則苦獨住？ ^235-3

緣眼、色，生惡不善覺，貪、恚、癡俱。若彼比丘行此法者，是名有師；若於此邊住者，是名近住弟子。 ^235-4a

耳、鼻、舌、身、意，亦復如是。 ^235-4b

如是有師、有近住弟子，常苦獨住。 ^235-5

云何無師、無近住弟子，常樂獨住？ ^235-6

緣眼、色，生惡不善覺，貪、恚、癡俱。彼比丘不行，是名無師；不依彼住，是名無近住弟子。 ^235-7a

〔耳、鼻、舌、身、意，亦復如是。〕 ^235-7b

是名無師、無近住弟子，常樂獨住。 ^235-8

若彼比丘無師、無近住弟子者，我說彼得梵行福。
所以者何？無師，無近住弟子比丘，於我建立梵行，能正盡苦，〔究竟苦邊〕。」 ^235-9

佛說此經已，諸比丘聞佛所說，歡喜奉行。^235-10

## 清淨乞食住經 ^s236

如是我聞：一時，佛住舍衛國祇樹給孤獨園。 ^236-1

爾時，尊者舍利弗，晨朝著衣持缽，入舍衛城乞食；乞食已，還精舍，舉衣缽，洗足已，持尼師檀，入林中晝日坐禪。時舍利弗從禪覺，詣世尊所，稽首禮足，退坐一面。 ^236-2

爾時，佛告舍利弗：「汝從何來？」 ^236-3

舍利弗答言：「世尊！從林中晝日坐禪來。」 ^236-4

佛告舍利弗：「今入何等禪住？」 ^236-5

舍利弗白佛言：「世尊！我今於林中入空三昧禪住。」 ^236-6

佛告舍利弗：「善哉善哉！舍利弗！汝今入上座禪住而坐禪。若諸比丘欲入上座禪者，當如是學：若入城時、若行乞食時、若出城時，當作是思惟：我今眼見色，頗起欲、恩愛、愛、念、著不？ ^236-7

舍利弗！比丘作如是觀時，若眼識於色有愛、念、染、著者，彼比丘為斷惡不善故，當勤欲方便堪能，繫念修學。 ^236-8

譬如有人火燒頭衣，為盡滅故，當起增上方便，勤教令滅。 ^236-9

彼比丘亦復如是，當起增上勤欲方便，繫念修學。 ^236-10

若比丘觀察時，若於道路、若聚落中行乞食、若出聚落，於其中間，眼識於色無有愛、念、染、著者，彼比丘願以此喜樂善根，日夜精勤，繫念修習。 ^236-11

是名比丘於行、住、坐、臥，淨除乞食，是故此經名清淨乞食住。」 ^236-12

佛說此經已，尊者舍利弗聞佛所說，歡喜奉行。^236-13

## 長者所問經 ^s237

如是我聞：一時，佛住毘舍離獼猴池側重閣講堂。 ^237-1

時有長者，名郁瞿婁，往詣佛所，稽首佛足，退坐一面，白佛言：「世尊！何故有一比丘見法般涅槃？何故比丘不得見法般涅槃？」 ^237-2

佛告長者：「若有比丘，眼識於色，愛、念、染、著；以愛、念、染、著故，常依於識，為彼縛故，若彼取故，不得見法般涅槃。 ^237-3a

耳、鼻、舌、身，意識〔於〕法，亦復如是。 ^237-3b

若比丘眼識於色，不愛樂、染著；不愛樂染著者，不依於識，不觸、不著、不取故，此諸比丘得見法般涅槃。 ^237-4a

耳、鼻、舌、身，意識〔於〕法，亦復如是。 ^237-4b

是故長者！有比丘得見法般涅槃者，有不得見法般涅槃者。」 ^237-5

如長者所問經，如是阿難所問經，及佛自為諸比丘所說經，亦如上說。^237-6

## 因緣經 ^s238

如是我聞：一時，佛住毘舍離獼猴池側重閣講堂。 ^238-1

時有異比丘，往詣佛所，稽首佛足，退坐一面，白佛言：「世尊！何因、何緣，眼識生？何因、何緣耳、鼻、舌、身、意識生？」 ^238-2

佛告比丘：「眼因、緣色，眼識生。
所以者何？若眼識生，一切眼、色因緣故。 ^238-3a

耳、聲因緣，鼻、香因緣，舌、味因緣，〔身、觸因緣〕，意、法因緣，意識生，所以者何？諸所有意識，彼一切皆意、法因緣生故。 ^238-3b

是名比丘眼識因緣生，乃至意識因緣生。」 ^238-4

時彼比丘聞佛所說，歡喜隨喜，作禮而去。^238-5

## 結經 ^s239

如是我聞：一時，佛住毘舍離獼猴池側重閣講堂。 ^239-1

爾時，世尊告諸比丘：「我今當說結所繫法及結法。 ^239-2

云何結所繫法？ ^239-3a

眼、色，耳、聲，鼻、香，舌、味，身、觸，意、法，是名結所繫法。 ^239-3b

云何結法？ ^239-4a

謂欲貪是名結法。」 ^239-4b

佛說此經己，諸比丘聞佛所說，歡喜奉行。^239-5

## 取經 ^s240

如是我聞：一時，佛住毘舍離獼猴池側重閣講堂。 ^240-1

爾時，世尊告諸比丘：「我今當說所取法及取法。 ^240-2

云何所取法？ ^240-3a

眼、色，耳、聲，鼻、香，舌、味，身、觸，意、法，是名所取法。 ^240-3b

云何取法？ ^240-4a

謂欲貪，是名取法。」 ^240-4b

佛說此經已，諸比丘聞佛所說，歡喜奉行。^240-5

## 燒熱經 ^s241

如是我聞：一時，佛住毘舍離獼猴池側重閣講堂。 ^241-1

爾時，世尊告諸比丘：「愚癡無聞凡夫比丘，寧以火燒熱銅籌以燒其目，令其熾然，不以眼識取於色相，取隨形好。
所以者何？取於色相，取隨形好故，墮惡趣中，如沈鐵丸。 ^241-2a

愚癡無聞凡夫，寧燒鐵錐以鑽其耳，不以耳識取其聲相，取隨聲好。
所以者何？耳識取聲相，取隨聲好者，身壞命終墮惡趣中，如沈鐵丸。 ^241-2b

愚癡無聞凡夫，寧以利刀斷截其鼻，不以鼻識取於香相，取隨香好。
所以者何？以取香相，取隨香好故，身壞命終墮惡趣中，如沈鐵丸。 ^241-2c

愚癡無聞凡夫，寧以利刀斷截其舌，不以舌識取於味相，取隨味好。
所以者何？以取味相，隨味好故，身壞命終墮惡趣中，如沈鐵丸。 ^241-2d

愚癡無聞凡夫，寧以剛鐵利槍以刺其身，不以身識取於觸相及隨觸好。
所以者何？以取觸相及隨觸好故，身壞命終墮惡趣中，如沈鐵丸。 ^241-2e

諸比丘！睡眠者是愚癡活、是癡命、無利、無福，然諸比丘寧當睡眠，不於彼色而起覺想。若起覺想者，必生纏縛、諍訟，能令多眾起於非義，不能饒益安樂天人。 ^241-2f

彼多聞聖弟子作如是學：我今寧以熾然鐵槍以貫其目，不以眼識取於色相，墮三惡趣，長夜受苦。 ^241-3a

我從今日，當正思惟，觀眼無常、有為、心、緣生法。若色、眼識、眼觸、眼觸因緣生受──內覺若苦、若樂、不苦不樂，彼亦無常、有為、心、緣生法。 ^241-3b

耳、鼻、舌、身入處，當如是學：寧以鐵槍貫其身體，不以身識取於觸相及隨觸好故，墮三惡道。 ^241-4a

我從今日，當正思惟，觀身無常、有為、心、緣生法。若觸、身識、身觸、身觸因緣生受──內覺若苦、若樂、不苦不樂，彼亦無常、有為、心、緣生法。 ^241-4b

多聞聖弟子作如是學：睡眠者，是愚癡活、癡命，無果、無利、無福。我當不眠，亦不起覺想，起想者生於纏縛、諍訟，令多人非義饒益，不得安樂。 ^241-5

多聞聖弟子如是觀者，於眼生厭，若色、眼識、眼觸、眼觸因緣生受──內覺若苦、若樂、不苦不樂，彼亦生厭。厭故不樂，不樂故解脫，解脫知見：我生已盡、梵行已立、所作已作、自知不受後有。 ^241-6a

耳、鼻、舌、身、意，亦復如是。」 ^241-6b

佛說此經已，諸比丘聞佛所說，歡喜奉行。^241-7

## 知經 ^s242

如是我聞：一時，佛住毘舍離獼猴池側重閣講堂。 ^242-1

爾時，世尊告諸比丘：「若眼不知、不識、不斷、不離欲，不堪能正盡苦。 ^242-2

於眼若知、若識、若斷、若離欲，堪能正盡苦。」 ^242-3

佛說此經已，諸比丘聞佛所說，歡喜奉行。 ^242-4

如眼〔四經〕，如是乃至意二十四經，如上說。^242-5

## 味經 ^s243

如是我聞：一時，佛住毘舍離獼猴池側重閣講堂。 ^243-1

爾時，世尊告諸比丘：「若諸比丘，於眼味〔者〕，當知是沙門、婆羅門不得自在脫於魔手，魔縛所縛，入於魔繫。 ^243-2a

耳、鼻、舌、身、意，亦復如是。 ^243-2b

若沙門、婆羅門於眼不味者，當知是沙門、婆羅門不隨於魔，脫於魔手，不入魔繫。 ^243-3a

〔耳、鼻、舌、身、意，亦復如是〕。」 ^243-3b

佛說此經已，諸比丘聞佛所說，歡喜奉行。 ^243-4

如味，如是歡喜、讚歎、染著、堅住，愛樂、憎嫉，亦如是說。 ^243-5

如內入處七經，外入處七經亦如是說。^243-6

## 魔鉤經 ^s244

如是我聞：一時，佛住毘舍離獼猴池側重閣講堂。 ^244-1

爾時，世尊告諸比丘：「有六魔鉤。云何為六？ ^244-2

眼味著色，是則魔鉤；耳味著聲，是則魔鉤；鼻味著香，是則魔鉤，舌味著味，是則魔鉤；身味著觸，是則魔鉤；意味著法，是則魔鉤。 ^244-3

若沙門、婆羅門眼味著色者，當知是沙門、婆羅門，魔鉤鉤其咽，於魔不得自在。」 ^244-4

穢說、淨說，廣說如上。^244-5

## 四品法經 ^s245

如是我聞：一時，佛住拘留搜調伏駁牛聚落。 ^245-1

爾時，世尊告諸比丘：「我今當為汝等說法，初語亦善、中語亦善、後語亦善，善義、善味，純一滿淨，清白梵行，謂《四品法經》。諦聽！善思！當為汝說。何等為四品法經？ ^245-2

有眼識色，可愛、可念、可樂、可著；比丘見已，歡喜、讚歎、樂著、堅住。有眼識色，不可愛、不可念、不可樂著、苦厭；比丘見已，瞋恚、嫌薄。如是比丘，於魔不得自在，乃至不得解脫魔繫。 ^245-3a

耳、鼻、舌、身、意，亦復如是。 ^245-3b

有眼識色，可愛、可念、可樂、可著，比丘見已，知喜不讚歎、不樂著、堅實。有眼識色，不可愛、念、樂、著，比丘見已，不瞋恚、嫌薄。如是比丘，不隨魔自在，乃至解脫魔繫。 ^245-4a

耳、鼻、舌、身、意，亦復如是。 ^245-4b

是名比丘《四品法經》。」^245-5

## 離魔自在經 ^s246

如是我聞：一時，佛住王舍城耆闍崛山。 ^246-1

爾時，世尊晨朝著衣持缽，入王舍城乞食。 ^246-2

爾時，天魔波旬作是念：沙門瞿曇晨朝著衣持缽，入王舍城乞食，我今當往亂其道意。時魔波旬化作御車象類，執杖覓牛，著弊衣，蓬頭亂髮，手腳剝裂，手執牛杖，至世尊前，問言：「瞿曇！見我牛不？」 ^246-3

世尊作是念：此是惡魔，欲來亂我，即告魔言：「惡魔！何處有牛？何用牛為？」 ^246-4

魔作是念：沙門瞿曇知我是魔，而白佛言：「瞿曇！眼觸入處是我所乘，耳、鼻、舌、身、意觸入處是我所乘。」 ^246-5

復問瞿曇：「欲何所之？」 ^246-6

佛告惡魔：「汝有眼觸入處，耳、鼻、舌、身、意觸入處；若彼無眼觸入處，無耳、鼻、舌、身、意觸入處，汝所不到，我往到彼。」 ^246-7

爾時，天魔波旬即說言：
若常有我者，彼悉是我所，一切悉屬我，瞿曇何所之？ ^246-8

爾時，世尊說偈答言：
若言有我者，彼說我則非，是故知波旬，即自墮負處。 ^246-9

魔復說偈言：
若說言知道，安隱向涅槃，汝自獨遊往，何煩教他為？ ^246-10

世尊復說偈答言：
若有離魔者，問度彼岸道，為彼平等說，真實永無餘，
時習不放逸，永離魔自在。 ^246-11

魔復說偈言：
有石似段肉，餓烏來欲食，彼作軟美想，欲以補飢虛，
竟不得其味，折觜而騰虛。我今猶如烏，瞿曇如石生，
不入愧而去，猶烏陵虛逝。內心懷愁毒，即彼沒不現。^246-12

## 習近經 ^s247

如是我聞：一時，佛住王舍城耆闍崛山。 ^247-1

爾時，世尊告諸比丘：「若沙門、婆羅門，眼習近於色，則為魔所自在，乃至不得解脫魔繫。 ^247-2a

耳、鼻、舌、身、意，亦復如是。 ^247-2b

若沙門、婆羅門，眼不習近於色，不隨魔自在，乃至得解脫魔繫。 ^247-3a

耳、鼻、舌、身、意，亦復如是。」 ^247-3b

佛說此經已，諸比丘聞佛所說，歡喜奉行。 ^247-4

如習近，如是繫、著、如是味、如是鄰、聚、若使、受持、繫著、我所、求、欲、淳濃、不捨，亦如上說。^247-5

## 純陀經 ^s248

如是我聞：一時，佛住波吒利弗多羅國雞林園。 ^248-1

爾時，尊者阿難往詣尊者大純陀所，共相問訊已，於一面坐。 ^248-2

爾時，尊者阿難語尊者純陀言：「欲有所問，寧有閑暇見答與不？」 ^248-3

尊者純陀語尊者阿難言：「隨仁所問，知者當答。」 ^248-4

尊者阿難問尊者純陀：「如世尊、如來、應、等正覺，所知、所見，說四大造色，施設、顯露此四大色非我。如來、應、等正覺，所知、所見，亦復說識非我耶？」 ^248-5

尊者純陀語尊者阿難言：「仁者最為多聞，我從遠來詣尊者所，為問此法故。今日尊者唯願為說此義！」 ^248-6

尊者阿難語純陀言：「我今問尊者，隨意見答。尊者純陀！為有眼、有色、有眼識不？」 ^248-7a

答言：「有。」 ^248-7b

尊者阿難復問：「為緣眼及色，生眼識不？」 ^248-7c

答言：「如是。」 ^248-7d

尊者阿難復問：「若眼及色，生眼識，彼因、彼緣，為常、為無常？」 ^248-7e

答言：「無常。」 ^248-7f

尊者阿難又問：「彼因、彼緣，生眼識，彼因、彼緣，無常變易時，彼識住耶？」 ^248-7g

答曰：「不也，尊者阿難！」 ^248-7h

尊者阿難復問：「於意云何？彼法若生、若滅可知，多聞聖弟子於中寧見是我、異我、相在不？」 ^248-7i

答曰：「不也，尊者阿難！」 ^248-7j

「耳、鼻、舌、身，於意云何？有意、有法、有意識不？」 ^248-8a

答曰：「有。」 ^248-8b

尊者阿難復問：「為緣意及法，生意識不？」 ^248-8c

答曰：「如是。」 ^248-8d

尊者阿難復問：「若意緣法，生意識，彼因、彼緣，為常、為無常？」 ^248-8e

答曰：「無常。」 ^248-8f

尊者阿難復問：「若因、若緣，生意識，彼因、彼緣，無常變易時，意識住耶？」 ^248-8g

答曰：「不也。」 ^248-8h

尊者阿難復問：「於意云何？彼法若生、若滅可知，多聞聖弟子寧於中見我、異我、相在不？」 ^248-8i

答言：「不也，尊者阿難！」 ^248-8j

尊者阿難語純陀言：「是故尊者！而如來、應、等正覺，所知、所見，說識亦無常。 ^248-9

譬如士夫，持斧入山，見芭蕉樹，謂堪材用，斷根截葉，〔斫枝〕剝皮，求其堅實，剝至於盡，都無堅處！ ^248-10

如是多聞聖弟子，正觀眼識，耳、鼻、舌、身、意識。當正觀時，都無可取，無可取故無所著，無所著故自覺涅槃：我生已盡、梵行已立、所作已作、自知不受後有。」 ^248-11

彼二正士說是法時，展轉隨喜，各還其所。^248-12

## 舍利弗經 ^s249

如是我聞：一時，佛住舍衛國祇樹給孤獨園。 ^249-1

爾時，尊者阿難詣尊者舍利弗所，語尊者舍利弗：「欲有所問，寧有閑暇為解說不？」 ^249-2

舍利弗言：「隨仁所問，知者當答。」 ^249-3

尊者阿難問尊者舍利弗：「六觸入處盡、離欲、滅、息、沒已，更有餘不？」 ^249-4

尊者舍利弗語阿難言：「莫作此問，六觸入處盡、離欲、滅、息、沒已，更有餘不？」 ^249-5

阿難又問尊者舍利弗：「六觸入處盡、離欲、滅、息、沒已，無有餘耶？」 ^249-6

尊者舍利弗答阿難言：「亦復不應作如是問，六觸入處盡，離欲、滅、息、沒已，無有餘耶？」 ^249-7

阿難復問尊者舍利弗：「六觸入處盡、離欲、滅、息、沒已，有餘無餘？非有餘非無餘耶？」 ^249-8

尊者舍利弗答阿難言：「此亦不應作此問，六觸入處盡、離欲、滅、息、沒已，有餘無餘，非有餘非無餘耶？」 ^249-9

尊者阿難又問舍利弗：「如尊者所說，六觸入處盡、離欲、滅、息、沒已，有亦不應說，無亦不應說，有無亦不應說，非有非無亦不應說，此語有何義？」 ^249-10

尊者舍利弗語尊者阿難：「六觸入處盡、離欲、滅、息、沒已，有餘耶？此則虛言。無餘耶？此則虛言。有餘無餘耶？此則虛言。非有餘非無餘耶？此則虛言。若言六觸入處盡、離欲、滅、息、沒已，離諸虛偽，得般涅槃，此則佛說。」 ^249-11

時二正士展轉隨喜，各還本處。^249-12

## 拘絺羅經 ^s250

如是我聞：一時，佛住王舍城迦蘭陀竹園。 ^250-1

時尊者舍利弗、尊者摩訶拘絺羅，俱在耆闍崛山。 ^250-2

尊者摩訶拘絺羅晡時從禪覺，詣尊者舍利弗所，共相問訊已，退坐一面，語舍利弗言：「欲有所問，寧有閑暇見答〔與不〕？」 ^250-3

尊者舍利弗語摩訶拘絺羅：「隨仁所問，知者當答。」 ^250-4

尊者摩訶拘絺羅問尊者舍利弗言：「云何尊者舍利弗！眼繫色耶？色繫眼耶？耳、聲，鼻、香，舌、味，身、觸，意、法；意繫法耶？法繫意耶？」 ^250-5

尊者舍利弗答尊者摩訶拘絺羅言：「非眼繫色，非色繫眼，乃至非意繫法，非法繫意。尊者摩訶拘絺羅！於其中間，若彼欲貪，是其繫也。 ^250-6

尊者摩訶拘絺羅！譬如二牛，一黑、一白，共一軛鞅縛繫。人問言：為黑牛繫白牛？為白牛繫黑牛？為等問不？」 ^250-7

答言：「不也，尊者舍利弗！非黑牛繫白牛，亦非白牛繫黑牛；然於中間若軛、若繫鞅者，是彼繫縛。」 ^250-8

「如是尊者摩訶拘絺羅！非眼繫色，非色繫眼，乃至非意繫法，非法繫意；中間欲貪，是其繫也。 ^250-9

尊者摩訶拘絺羅！若眼繫色，若色繫眼，乃至若意繫法，若法繫意，世尊不教人建立梵行，得盡苦邊。以非眼繫色，非色繫眼，乃至非意繫法，非法繫意故，世尊教人建立梵行，得盡苦邊。 ^250-10

尊者摩訶拘絺羅！世尊眼見色若好、若惡，不起欲貪；其餘眾生，眼若見色若好、若惡，則起欲貪。是故世尊說當斷欲貪，則心解脫。 ^250-11a

乃至意、法，亦復如是。」
（12 ）時二正士展轉隨喜，各還本處。^250-11

## 拘絺羅經 ^s251b
如是我聞：一時，佛住王舍城迦蘭陀竹園。 ^251-1

爾時，尊者舍利弗、尊者摩訶拘絺羅，俱在耆闍崛山中。 ^251-2

尊者摩訶拘絺羅晡時從禪覺，詣尊者舍利弗所，共相問訊已，退坐一面，語尊者舍利弗：「欲有所問，寧有閑暇見答與不？」 ^251-3

舍利弗言：「隨仁所問，知者當答。」 ^251-4

尊者摩訶拘絺羅問尊者舍利弗言：「謂無明者，云何為無明？」 ^251-5

尊者舍利弗言：「所謂無知，無知者是為無明。云何無知？ ^251-6

謂眼無常不如實知，是名無知，眼生滅法不如實知，是名無知。 ^251-7a

耳、鼻、舌、身、意，亦復如是。 ^251-7b

如是尊者摩訶拘絺羅！於此六觸入處如實不知、不見、不無間等，愚癡、無明、大冥，是名無明。」 ^251-8

尊者摩訶拘絺羅又問：「尊者舍利弗！所謂明者，云何為明？」 ^251-9

舍利弗言：「所謂為知，知者是明。為何所知？ ^251-10

謂眼無常，眼無常如實知；眼生滅法，眼生滅法如實知。 ^251-11a

耳、鼻、舌、身、意，亦復如是。 ^251-11b

尊者摩訶拘絺羅！於此六觸入處如實知、見、明、覺、悟、慧、無間等，是名為明。」 ^251-12

時二正士各聞所說，展轉隨喜，各還其所。^251-13

## 優波先那經 ^s252

如是我聞：一時，佛住王舍城迦蘭陀竹園。 ^252-1

時有比丘名優波先那，住王舍城寒林中塚間，蛇頭巖下迦陵伽行處。 ^252-2

時尊者優波先那，獨一於內坐禪，時有惡毒蛇，長尺許，於上石間墮優波先那身上。 ^252-3

優波先那喚舍利弗，語諸比丘：「毒蛇墮我身上，我身中毒。汝等駛來，扶持我身出置於外，莫令於內身壞，碎如糠糟聚。」 ^252-4

時尊者舍利弗，於近處住一樹下，聞優波先那語，即詣優波先那所，語優波先那言：「我今觀汝色貌、諸根不異於常，而言中毒，持我身出，莫令散壞，如糠糟聚，竟為云何？」 ^252-5

優波先那諸舍利弗言：「若當有言：我眼是我、我所，耳、鼻、舌、身、意，耳、鼻、舌、身、意是我、我所；色、聲、香、味、觸、法，色、聲、香、味、觸、法是我、我所；地界，地界是我、我所，水、火、風、空、識界，水、火、風、空、識界是我、我所；色陰，色陰是我、我所，受、想、行、識陰，受、想、行、識陰是我、我所者，面色諸根，應有變異。我今不爾，眼非我、我所，乃至識陰非我、我所，是故面色，諸根無有變異。」 ^252-6

舍利弗言：「如是，優波先那！汝若長夜離我、我所、我慢、繫著、使，斷其根本，如截多羅樹頭，於未來世永不復起，云何面色、諸根當有變異？」 ^252-7

時舍利弗即周匝扶持優波先那身，出於窟外。優波先那身，中毒碎壞，如聚糠糟。 ^252-8

時舍利弗即說偈言：
久殖諸梵行，善修八聖道，歡喜而捨壽，猶如棄毒缽。
久殖諸梵行，善修八聖道，歡喜而捨壽，如人重病愈。
久殖諸梵行，善修八聖道，如出火燒宅，臨死無憂悔。
久殖諸梵行，善修八聖道，以慧觀世間，猶如穢草木，
不復更求餘，餘亦不相續。 ^252-9

時尊者舍利弗，供養優波先那屍已，往詣佛所，稽首禮足，退坐一面，白佛言：「世尊！尊者優波先那，有小惡毒蛇，如治眼籌，墮其身上，其身即壞，如聚糠糟。」 ^252-10

佛告舍利弗：「若優波先那誦此偈者，則不中毒，身亦不壞如聚糠糟。」 ^252-11

舍利弗白佛言：「世尊！誦何等偈，何等辭句？」 ^252-12

佛即為舍利弗而說偈言：
常慈念於彼，堅固賴吒羅，慈伊羅槃那，尸婆弗多羅，
欽婆羅上馬，亦慈迦拘吒，及彼黑瞿曇，難陀跋難陀。
慈悲於無足，及以二足者，四足與多足，亦悉起慈悲。
慈悲於諸龍，依於水陸者，慈一切眾生，有量及無量。
安樂於一切，亦離煩惱生，欲令一切賢，一切莫生惡，
常住蛇頭巖，眾惡不來集。凶害惡毒蛇，能害眾生命，
如此真諦言，無上大師說。我今誦習此，大師真實語，
一切諸惡毒，無能害我身。貪欲瞋恚癡，世間之三毒，
如此三惡毒，永除名佛寶；法寶滅眾毒；僧寶亦無餘。
破壞凶惡毒，攝受護善人，佛破一切毒，汝蛇毒今破。 ^252-13

故說是咒術章句，所謂：〔塢耽婆隸。耽婆隸。耽陸。波羅耽陸。奈渧。肅奈渧。枳跋渧。文那移。三摩移。檀諦尼羅枳施。婆羅拘門塢隸。塢娛隸。悉波呵。〕 ^252-14

舍利弗！優波先那善男子，爾時說此偈、說此章句者，蛇毒不能中其身，身亦不壞如糠糟聚。」 ^252-15

舍利弗白佛言：「世尊！〔優波先那〕未曾聞此偈，未曾聞此咒術章句。世尊今日說此，正為當來世耳。」 ^252-16

尊者舍利弗聞佛所說，歡喜作禮而去。^252-17

## 毘紐迦旃延經 ^s253

如是我聞：一時，尊者優陀夷往拘薩羅國人間遊行，至拘磐茶聚落，到毘紐迦旃延氏婆羅門尼菴羅園中住。 ^253-1

時毘紐迦旃延氏婆羅門尼，有諸年少弟子，遊行採樵，至菴羅園中，見尊者優陀夷，坐一樹下，容貌端正，諸根寂靜，心意安諦，成就第一調伏。見已，往詣其所，共相問訊已，退坐一面。 ^253-2

時優陀夷為諸年少，種種說法勸勵已，默然而住。 ^253-3

彼諸年少聞尊者優陀夷所說，歡喜隨喜，從座起去。 ^253-4

時諸年少擔持束薪，還至毘紐迦旃延氏婆羅門尼所，置薪束於地，詣毘紐迦旃延氏婆羅門尼所，白言：「我和上尼當知！菴羅園中有沙門優陀夷，姓瞿曇氏，依於彼住，極善說法。」 ^253-5

毘紐迦旃延氏婆羅門尼語諸年少言：「汝可往請沙門優陀夷瞿曇氏，明日於此飯食。」 ^253-6

時諸年少弟子，受毘紐迦旃延氏婆羅門尼教已，往詣尊者優陀夷所，白優陀夷言：「尊者當知！我和上毘紐迦旃延氏婆羅門尼，請尊者優陀夷明旦飯食。」 ^253-7

時優陀夷默然受請。 ^253-8

時彼諸年少，知優陀夷受請已，還歸和上毘紐迦旃延氏婆羅門尼所，白言：「和上尼！我以和上尼語請尊者優陀夷，尊者優陀夷默然受請，和上尼自知時。」 ^253-9

爾時，尊者優陀夷，夜過晨朝，著衣持缽，往詣毘紐迦旃延氏婆羅門尼舍。 ^253-10

時毘紐迦旃延氏婆羅門尼，遙見尊者優陀夷來，疾敷床座，請令就坐。設種種飲食，自手供養，豐美滿足。食已，〔澡漱〕洗缽訖，還就本坐。 ^253-11

時毘紐迦旃延氏婆羅門尼，知食已訖，著好革屣，以衣覆頭，別施高床，現起輕相，傲慢而坐，語優陀夷言：「欲有所問，寧有閑暇見答與不？」 ^253-12

優陀夷答言：「姊妹！今是非時。」作此語已，從座起去。 ^253-13

如是明日，諸弟子復至菴羅園採樵，聽法，還復白和上尼，和上尼復遣詣請食。如前三返，乃至請法，答言非時，不為說法。諸年少弟子復白和上尼：「菴羅園中沙門優陀夷，極善說法。」 ^253-14

和上尼答言：「我亦知彼極善說法，再三請來，設食、問法，常言非時，不說而去。」 ^253-15

諸弟子言：「和上尼著好革屣，以衣覆頭，不恭敬坐，彼云何說？所以者何？彼尊者優陀夷，心敬法故，不說而去。」 ^253-16

和上尼答言：「若如是者，更為我請。」 ^253-17

彼諸弟子受教更請，供養如前。時和上尼知食訖已，脫革屣，整衣服，更坐卑床，恭敬白言：「欲有所問，寧有閑暇見答與不？」 ^253-18

優陀夷答言：「汝今宜問，當為汝說。」 ^253-19

彼即問言：「有沙門、婆羅門，說苦、樂自作；復有說言苦、樂他作；復有說言苦、樂自他作；復有說言苦、樂非自非他作。尊者復云何？」 ^253-20

尊者優陀夷答言：「姊妹！阿羅訶說苦樂異生，非如是說。」 ^253-21

婆羅門尼復問：「其義云何？」 ^253-22

優陀夷答言：「阿羅訶說，從其因緣生諸苦、樂。」 ^253-23

優陀夷復語婆羅門尼言：「我今問汝，隨意答我。於意云何？有眼不？」 ^253-24

答言：「有。」 ^253-25

「有色不？」 ^253-26

答言：「有。」 ^253-27

「有眼識、眼觸、眼觸因緣生受──內覺若苦、若樂、不苦不樂不？」 ^253-28

答言：「如是，尊者優陀夷！」 ^253-29

優陀夷復問：「有耳、鼻、舌、身、意、〔意識〕、意觸、〔意觸〕因緣生受──內覺若苦、若樂，不苦不樂不？」 ^253-30

答言：「如是，尊者優陀夷！」 ^253-31

優陀夷言：「此是阿羅訶說，從其因緣生於苦、樂。」 ^253-32

婆羅門尼言：「尊者優陀夷，如是阿羅訶說，從其因緣生苦、樂耶？」 ^253-33

優陀夷答言：「如是，婆羅門尼！」 ^253-34

婆羅門尼復問：「沙門！云何阿羅訶說因緣生苦、樂、不苦不樂滅？」 ^253-35

優陀夷答言：「我今問汝，隨意答我。婆羅門尼！一切眼一切時滅無餘，猶有眼觸因緣生受──內覺若苦、若樂、不苦不樂耶？」 ^253-36

答言：「無也，沙門！」 ^253-37

「如是耳、鼻、舌、身、意一切時滅永盡無餘，猶有意觸因緣生受──內覺若苦、若樂、不苦不樂耶？」 ^253-38

答言：「無也，沙門！」 ^253-39

「如是婆羅門尼！是為阿羅訶說因緣生苦、樂、不苦不樂滅。」 ^253-40

尊者優陀夷說是法時，毘紐迦旃延氏婆羅門尼遠塵、離垢，得法眼淨。 ^253-41

爾時，毘紐迦旃延氏婆羅門尼，見法、得法、知法、入法、度疑惑、不由於他、入佛教法、於法得無所畏；從坐起，整衣服，恭敬合掌，白尊者優陀夷：「我今日超入決定。我從今日，歸依佛、歸依法、歸依僧！我從今日盡壽歸依三寶。」 ^253-42

爾時，優陀夷為婆羅門尼說法、示、教、照、喜已，從坐起去。^253-43

## 二十億耳經 ^s254

如是我聞：一時，佛住王舍城迦蘭陀竹園。 ^254-1

爾時，尊者二十億耳住耆闍崛山，常精勤修習菩提分法。 ^254-2

時尊者二十億耳，獨靜禪思而作是念：「於世尊弟子精勤聲聞中，我在其數，然我今日未盡諸漏。我是名族姓子，多饒財寶，我今寧可還受五欲，廣行施作福。」 ^254-3

爾時，世尊知二十億耳心之所念，告一比丘：「汝等今往二十億耳所，告言：世尊呼汝。」 ^254-4

是一比丘受佛教已，往詣二十億耳所，語言：「世尊呼汝。」 ^254-5

二十億耳聞彼比丘稱大師命，即詣世尊所，稽首禮足，退住一面。 ^254-6

爾時，世尊告二十億耳：「汝實獨靜禪思作是念：世尊精勤修學聲聞中，我在其數，而今未得漏盡解脫。我是名族姓子，又多錢財，我寧可還俗受五欲樂，廣施作福耶？」 ^254-7

時二十億耳作是念：「世尊已知我心。」驚怖毛豎，白佛言：「實爾，世尊！」 ^254-8

佛告二十億耳：「我今問汝，隨意答我。二十億耳！汝在俗時，善彈琴不？」 ^254-9

答言：「如是，世尊！」 ^254-10

復問：「於意云何？汝彈琴時，若急其絃，得作微妙和雅音不？」 ^254-11

答言：「不也，世尊！」 ^254-12

復問：「云何？若緩其絃，寧發微妙和雅音不？」 ^254-13

答言：「不也，世尊！」 ^254-14

復問：「云何？善調琴絃，不緩、不急，然後發妙和雅音不？」 ^254-15

答言：「如是，世尊！」 ^254-16

佛告二十億耳：「精進太急，增其掉、悔；精進太緩，令人懈怠。是故汝當平等修習攝受，莫著、莫放逸、莫取相！」 ^254-17

時尊者二十億耳，聞佛所說，歡喜隨喜，作禮而去。 ^254-18

時尊者二十億耳，常念世尊說彈琴譬，獨靜禪思，如上所說，乃至漏盡，心得解脫，成阿羅漢。 ^254-19

爾時，尊者二十億耳得阿羅漢，內覺解脫喜樂，作是念：「我今應往問訊世尊。」 ^254-20

爾時尊者二十億耳，往詣佛所，稽首禮足，退坐一面，白佛言：「世尊！於世尊法中得阿羅漢，盡諸有漏，所作已作，捨離重擔，逮得己利，盡諸有結，正智心解脫。當於爾時，解脫六處。云何為六？離欲解脫、離恚解脫、遠離解脫、愛盡解脫、諸取解脫、心不忘念解脫。 ^254-21

世尊！若有依少信心而言離欲解脫，此非所應；貪、恚、癡盡，是名真實離欲解脫。 ^254-22

若復有人，依少持戒而言我得離恚解脫，此亦不應；貪、恚、癡盡，是名真實〔離恚〕解脫。 ^254-23

若復有人，依於修習利養遠離，而言遠離解脫，是亦不應；貪、恚、癡盡，是真實遠離解脫。貪、恚、癡盡，亦名離愛，亦名離取，亦名離忘念解脫。 ^254-24

如是世尊！若諸比丘未得羅漢，未盡諸漏，於此六處不得解脫。 ^254-25

若復比丘在於學地，未得增上樂涅槃，習向心住，爾時成就學戒，成就學根。後時當得漏盡，無漏心解脫，乃至自知不受後有；當於爾時，得無學戒，得無學諸根。 ^254-26

譬如嬰童愚小仰臥，爾時成就童子諸根；彼於後時漸漸增長，諸根成就，當於爾時成就長者諸根。 ^254-27

在學地者，亦復如是，未得增上安樂，乃至成就無學戒，無學諸根，若眼常識色，終不能妨心解脫、慧解脫，意堅住故，內修、無量、善解脫，觀察生滅乃至無常。耳識聲，鼻識香，舌識味，身識觸，意識法，不能妨心解脫、慧解脫，意堅住故，內修、無量、善解脫，觀察生滅。 ^254-28

譬如村邑近大石山，不斷、不壞、不穿，一向厚密，假使四方風吹，不能動搖，不能穿過。 ^254-29

彼無學者亦復如是，眼常識色，乃至意常識法，不能妨心解脫、慧解脫、意堅住故，內修、無量、善解脫，觀察生滅。」 ^254-30

爾時，二十億耳重說偈言：
離欲心解脫，無恚脫亦然，遠離心解脫，貪愛永無餘，
諸取心解脫，及意不忘念。曉了入處生，於彼心解脫，
彼心解脫者，比丘意止息，諸所作已作，更不作所作。
猶如大石山，四風不能動。色聲香味觸，及法之好惡，
六入處常對，不能動其心，心常住堅固，諦觀法生滅。 ^254-31

尊者二十億耳說是法時，大師心悅；諸多聞梵行者聞尊者二十億耳所說，皆大歡喜。 ^254-32

爾時，尊者二十億耳聞佛說法，歡喜隨喜，作禮而去。 ^254-33

爾時，世尊知二十億耳去，不久，告諸比丘：「善心解脫者，應如是記說。如二十億耳，以智記說，亦不自舉，亦不下他，正說其義，非如增上慢者，不得其義而自稱嘆得過人法，自取損減。」^254-34

## 魯醯遮婆羅門經 ^s255

如是我聞：一時，尊者摩訶迦旃延，住阿磐提國濕摩陀江側獼猴室阿練若窟。有魯醯遮婆羅門，恭敬承事，如羅漢法。 ^255-1

爾時，尊者摩訶迦旃延，晨朝著衣持缽，入獼猴室聚落，次行乞食。乞食還，舉衣缽，洗足已、入室坐禪。 ^255-2

時魯醯遮婆羅門有諸年少弟子，遊行採薪，至尊者摩訶迦旃延窟邊，共戲笑言：「此中剃髮沙門住，是黑闇人，非世勝人，而魯醯遮婆羅門尊重供養如羅漢法。」 ^255-3

時尊者摩訶迦旃延語諸年少言：「年少！年少！莫作聲。」 ^255-4

諸年少言：「終不敢復言。」 ^255-5

如是再三，語猶不止。 ^255-6

於是尊者摩訶迦旃延，出戶外，語諸年少言：「年少！年少！汝等莫語，我今當為汝等說法，汝等且聽。」 ^255-7

諸年少言：「諾！唯願說法，我當聽受。」 ^255-8

爾時，尊者摩訶迦旃延即說偈言：
古昔婆羅門，修習勝妙戒，得生宿命智，娛樂真諦禪，
常住於慈悲，關閉諸根門，調伏於口過，古昔行如是。
捨本真實行，而存虛偽事，守族姓放逸，從諸根六境，
自餓居塚間，三浴誦三典，不守護根門，猶如夢得寶。
編髮衣皮褐，戒盜灰坌身，麤衣以蔽形，執杖持水瓶，
假形婆羅門，以求於利養。善攝護其身，澄淨離塵垢，
不惱於眾生，是道婆羅門。 ^255-9

爾時，諸年少婆羅門瞋恚不喜，語尊者摩訶迦旃延：「謗我經典，毀壞所說，罵辱婆羅門」。執持薪束，還魯醯遮婆羅門所，語魯醯遮婆羅門言：「和上知不？彼摩訶迦旃延誹謗經典，毀呰言說，罵辱婆羅門。」 ^255-10

魯醯遮婆羅門語諸年少：「諸年少！莫作是語。
所以者何？摩訶迦旃延宿重戒德，不應謗毀經典，毀呰言說，罵婆羅門。」 ^255-11

諸年少言：「和上不信我言，當自往看。」 ^255-12

時魯醯遮婆羅門，不信諸年少語，往詣摩訶迦旃延，共相問訊，慰勞已，退坐一面，語摩訶迦旃延言：「我諸年少弟子來到此不？」 ^255-13

答言：「到此。」 ^255-14

「少多與共言語不？」 ^255-15

答云：「與共言語。」 ^255-16

魯醯遮婆羅門言：「汝與諸年少共語，今可為我盡說是。」 ^255-17

摩訶迦旃延即為廣說。 ^255-18

時魯醯遮婆羅門，亦復瞋恚，心得不喜，語摩訶迦旃延：「我先不信諸年少語，今摩訶迦旃延，真實誹謗經典，毀呰而說，罵辱婆羅門。」作此語已，小默然住。須臾，復語摩訶迦旃延：「仁者所說門，何等為門？」 ^255-19

摩訶迦旃延言：「善哉！善哉！婆羅門所問如法，我今當為汝說門。婆羅門！眼是門，以見色故；耳、鼻、舌、身、意是門，以識法故。」 ^255-20

婆羅門言：「奇哉摩訶迦旃延！我問其門，即說其門。如摩訶迦旃延所說不守護門。云何不守護門？」 ^255-21

摩訶迦旃延言：「善哉！善哉！婆羅門問不守護門，是如法問，今當為汝說不守護門。 ^255-22

婆羅門！愚癡無聞凡夫，眼見色已，於可念色而起緣著，不可念色而起瞋恚，不住身念處故，於心解脫、慧解脫無如實知，於彼起種種惡不善法，不得無餘滅盡。於心解脫、慧解脫，妨礙不得滿是；心解脫、慧解脫不滿故，身滿惡行，不得休息，心不寂靜；以不寂靜故，於其根門則不調伏、不守護、不修習。 ^255-23a

如眼、色，耳、聲，鼻、香，舌、味，身、觸，意、法，亦復如是。」 ^255-23b

魯醯遮婆羅門言：「奇哉！奇哉！摩訶迦旃延！我問不守護門，即為我說不守護門。摩訶迦旃延！云何復名善守護門？」 ^255-24

摩訶迦旃延語婆羅門言：「善哉！善哉！汝能問我善守護門義，諦聽！善思！當為汝說守護門義。 ^255-25

多聞聖弟子，眼見色已，於可念色不起緣著，不可念色不起瞋恚，常攝其心，住身念處，無量心解脫、慧解脫如實知。於彼所起惡不善法，寂滅無餘，於心解脫、慧解脫而得滿足；解脫滿足已，身觸惡行悉得休息，心得正念，是名初門善調伏、守護、修習。 ^255-26a

如眼及色，耳、聲，鼻、香，舌、味，身、觸，意、法，亦復如是。」 ^255-26b

魯醯遮婆羅門言：「奇哉！摩訶迦旃延！我問〔守護門〕義，即為我說守護門義。譬如士夫求毒藥草，反得甘露，今我如是，瞋恚而來至此座坐，而摩訶迦旃延以大法雨雨我身中，如雨甘露。摩訶迦旃延！家中多事，今請還家。」 ^255-27

摩訶迦旃延言：「婆羅門！宜知是時。」 ^255-28

時魯醯遮婆羅門聞摩訶迦旃延所說，歡喜隨喜，從座起去。^255-29

## 無明經 ^s256

如是我聞：一時，佛住王舍城迦蘭陀竹園。 ^256-1

爾時，尊者舍利弗，尊者摩訶拘絺羅，在耆闍崛山。時尊者拘絺羅，晡時從禪起，詣尊者舍利弗所，共相問訊，種種相娛悅已，卻坐一面。 ^256-2

時尊者摩訶拘絺羅語舍利弗言：「欲有所問，寧有閑暇為我說不？」 ^256-3

舍利弗言：「隨仁所問，知者當說。」 ^256-4

摩訶拘絺羅問舍利弗言：「所謂無明，云何是無明？誰有此無明？」 ^256-5

舍利弗答言：「無明者謂不知，不知者是無明。」 ^256-6

「何所不知？」 ^256-7

「謂色無常，色無常如實不知；色磨滅法，色磨滅法如實不知；色生滅法，色生滅法如實不知。 ^256-8a

受、想、行、識〔無常〕，受、想、行、識無常如實不知；識磨滅法，識磨滅法如實不知；識生滅法，識生滅法如實不如。 ^256-8b

摩訶拘絺羅！於此五受陰如實不知、不見、無無間等、愚、闇、不明，是名無明。成就此者，名有無明。」 ^256-9

又問舍利弗：「所謂明者，云何為明？誰有此明？」 ^256-10

舍利弗言：「摩訶拘絺羅！所謂明者是知，知者是名為明。」 ^256-11

又問：「何所知？」 ^256-12

「謂色無常，色無常如實知；色磨滅法，色磨滅法如實知；色生滅法，色生滅法如實知。 ^256-13a

受、想、行、識〔無常〕，受、想、行、識無常如實知；識磨滅法，識磨滅法如實知；識生滅法，識生滅法如實知。 ^256-13b

拘絺羅！於此五受陰如實知、見、明、覺、慧、無間等，是名為明。成就此法者，是名有明。」 ^256-14

是二正士各聞所說，展轉隨喜，從座而起，各還本處。^256-15

## 無明經 ^s257

如是我聞：一時，佛住王舍城迦蘭陀竹園。 ^257-1

時尊者舍利弗，尊者摩訶拘絺羅，在耆闍崛山。時摩訶拘絺羅，晡時從禪起，詣尊者舍利弗所，共相問訊，種種相娛悅已，卻坐一面。 ^257-2

時尊者摩訶拘絺羅語舍利弗言：「欲有所問，寧有少暇為我說不？」 ^257-3

舍利弗言：「仁者且問，知者當說。」 ^257-4

摩訶拘絺羅問舍利弗言：「所謂無明，復云何為無明？誰有此無明？」 ^257-5

舍利弗答言：「無明者謂不知，不知者是無明。」 ^257-6

「何所不知？」 ^257-7

「謂色不如實知，色集、色滅、色滅道跡不如實知。 ^257-8a

受、想、行、識不如實知，識集、識滅、識滅道跡不如實知。 ^257-8b

摩訶拘絺羅！於此五受陰不如實知、不知、不見、不無間等、愚、闇、不明，是名無明。成就此者，名有無明。」 ^257-9

又問舍利弗：「云何為明？誰有此明？」 ^257-10

舍利弗言：「所謂明者是知，知者是明。」 ^257-11

又問：「何所知？」 ^257-12

舍利弗言：「色如實知，色集、色滅、色滅道跡如實知。 ^257-13a

受、想、行、識如實知，識集、識滅、識滅道跡如實知。 ^257-13b

拘絺羅！於此五受陰如實知、見、明、覺、慧、無間等，是名為明。成就此法者，是名有明。」 ^257-14

是二正士各聞所說，展轉隨喜，從座而起，各還本處。^257-15

## 無明經 ^s258

如是我聞：一時，佛住王舍城迦蘭陀竹園。 ^258-1

爾時，尊者舍利弗，尊者摩訶拘絺羅，在耆闍崛山。時摩訶拘絺羅，晡時從禪起，詣舍利弗所，共相問訊，相娛悅已，卻坐一面。 ^258-2

時摩訶拘絺羅語舍利弗：「欲有所問，仁者寧有閑暇見答以不？」 ^258-3

舍利弗言：「仁者且問，知者當答。」 ^258-4

時摩訶拘絺羅語舍利弗言：「所謂無明，無明者為何謂耶？誰有此無明？」 ^258-5

舍利弗言：「不知是無明。」 ^258-6

「不知何等？」 ^258-7

「謂色不如實知，色集、色滅、色味、色患、色離不如實知。 ^258-8a

受、想、行、識，識集、識滅、識味、識患、識離不如實知。 ^258-8b

摩訶拘絺羅！於此五受陰不如實知、不如實見、不無間等、若闇、若愚，是名無明。成就此法者，名有無明。」 ^258-9

又問：「明者云何為明？誰有此明？」 ^258-10

舍利弗言：「知者是明。」 ^258-11

「為何所知？」 ^258-12

舍利弗言：「色如實知，色集、色滅、色味、色患、色離如實知。 ^258-13a

受、想、行、識如實知，識集、識滅、識味、識患、識離如實知。 ^258-13b

摩訶拘絺羅！於此五受陰如實知、如實見、明、覺、慧、無間等，是名為明。成就此者，名為有明。」 ^258-14

時二正士各聞所說，歡喜而去。^258-15

## 無間等經 ^s259

如是我聞：一時，佛住王舍城迦蘭陀竹園。 ^259-1

爾時，尊者舍利弗，共摩訶拘絺羅，在耆闍崛山。摩訶拘絺羅晡時從禪起，詣舍利弗所，共相問訊，相娛悅已，卻坐一面。 ^259-2

時摩訶拘絺羅語舍利弗：「欲有所問，仁者寧有閑暇見答以不？」 ^259-3

舍利弗言：「仁者且問，知者當答。」 ^259-4

時摩訶拘絺羅問舍利弗言：「若比丘未得無間等法，欲求無間等法，云何方便求？思惟何等法？」 ^259-5

舍利弗言：「若比丘未得無間等法，欲求無間等法，精勤思惟：
五受陰如病、如癰、如刺、如殺，無常、苦、空、非我。
所以者何？是所應處故。若比丘於此五受陰精勤思惟，得須陀洹果證。」 ^259-6

又問舍利弗：「得須陀洹果證已，欲得斯陀含果證者，當思惟何等法？」 ^259-7

舍利弗言：「拘絺羅！已得須陀洹果證已，欲得斯陀含果證者，亦當精勤思惟：此五受陰法如病、如癰、如刺、如殺，無常、苦、空、非我。
所以者何？是所應處故。若比丘於此五受陰精勤思惟，得斯陀含果證。」 ^259-8

摩訶拘絺羅又問舍利弗言：「得斯陀含果證已，欲得阿那含果證者，當思惟何等法？」 ^259-9

舍利弗言：「拘絺羅！得斯陀含果證已，欲得阿那含果證者，當復精勤思惟：此五受陰法，如病、如癰、如刺、如殺，無常、苦、空、非我。
所以者何？是所應處故。若比丘於此五受陰精勤思惟，得阿那含果證。」 ^259-10

摩訶拘絺羅又問舍利弗言：「得阿那含果證已，欲得阿羅漢果證者，當思惟何等法？」 ^259-11

舍利弗言：「拘絺羅！得阿那含果證已，欲得阿羅漢果證者，當復精勤思惟：此五受陰法，如病、如癰、如刺、如殺，無常、苦、空、非我。
所以者何？是所應處故。若比丘於此五受陰法精勤思惟，得阿羅漢果證。」 ^259-12

摩訶拘絺羅又問舍利弗：「得阿羅漢果證已，復思惟何等法？」 ^259-13

舍利弗言：「摩訶拘絺羅！阿羅漢亦復思惟：此五受陰法，如病、如癰、如刺、如殺，無常、苦、空、非我。
所以者何？〔無〕得未得故、證未證故，〔但為〕見法樂住故。」 ^259-14

時二正士各聞所說，歡喜而去。^259-15

## 滅經 ^s260

如是我聞：一時，佛住舍衛國祇樹給孤獨園。 ^260-1

爾時，尊者舍利弗詣尊者阿難所，共相問訊已，卻坐一面。 ^260-2

時尊者舍利弗問尊者阿難言：「欲有所問，仁者寧有閑暇見答以不？」 ^260-3

阿難言：「仁者且問，知者當答。」 ^260-4

舍利弗言：「阿難！所謂滅者，云何為滅耶？誰有此滅？」 ^260-5

阿難言：「舍利弗！五受陰是本行所作、本所思願，是無常、滅法；彼法滅故，是名為滅。云何為五？ ^260-6

所謂色受陰是本行所作、本所思願，是無常、滅法；彼法滅故，是名為滅。 ^260-7a

如是受、想、行、識，是本行所作、本所思願，是無常、滅法；彼法滅故，是名為滅。」 ^260-7b

舍利弗言：「如是！如是！阿難！如汝所說：此五受陰是本行所作、本所思願，是無常、滅法；彼法滅故，是名為滅。云何為五？ ^260-8

所謂色受陰是本行所作、本所思願，是無常、滅法；彼法滅故，是名為滅。 ^260-9a

如是受、想、行、識，是本行所作、本所思願，是無常、滅法；彼法滅故，是名為滅。 ^260-9b

阿難！此五受陰若非本行所作、本所思願者，云何可滅？阿難！以五受陰是本行所作、本所思願，是無常、滅法；彼法滅故，是名為滅。」 ^260-10

時二正士各聞所說，歡喜而去。^260-11

## 富留那經 ^s261

如是我聞：一時，尊者阿難住拘睒彌國瞿師羅園。 ^261-1

時尊者阿難告諸比丘：「尊者富留那彌多羅尼子，年少初出家時，常說深法，作如是言：阿難！生法計是我，非不生。阿難！云何於生法計是我，非不生？ ^261-2

色生，生是我，非不生。 ^261-3a

受、想、行、識生，生是我，非不生。 ^261-3b

譬如士夫手執明鏡及淨水鏡，自見面生，生故見，非不生。 ^261-4

是故阿難！色生，生故計是我，非不生。 ^261-5a

如是受、想、行、識生，生故計是我，非不生。 ^261-5b

云何阿難！色是常耶？為無常耶？ ^261-6a

答曰：無常。 ^261-6b

又問：無常者是苦耶？ ^261-6c

答曰：是苦。 ^261-6d

又問：若無常、苦者，是變易法，聖弟子於中復計我、異我、相在不？ ^261-6e

答曰：不也。 ^261-6f

如是受、想、行、識，為是常耶？為無常耶？ ^261-7a

答曰：無常。 ^261-7b

若無常是苦耶？ ^261-7c

答曰：是苦。 ^261-7d

又問：若無常、苦者，是變易法，多聞聖弟子於中寧復計我、異我、相在不？ ^261-7e

答曰：不也。 ^261-7f

阿難！是故色若過去、若未來、若現在，若內、若外，若麤、若細，若好、若醜，若遠、若近，彼一切非我、不異我、不相在。 ^261-8a

如是受、想、行、識，若過去、若未來、若現在，若內、若外，若麤、若細，若好、若醜，若遠、若近，彼一切非我、不異我、不相在。 ^261-8b

如實知，如實觀察，如是觀者，聖弟子於色生厭、離欲、解脫：我生已盡、梵行已立、所作已作、自知不受後有。 ^261-9a

如是受、想、行、識，生厭、離欲、解脫：我生已盡、梵行已立、所作已作、自知不受後有。 ^261-9b

諸比丘！當知彼尊者於我有大饒益，我從彼尊者所聞法已，遠塵、離垢，得法眼淨。 ^261-10

我從是來，常以此法為四眾說，非餘外道、沙門、婆羅門出家者說。」^261-11

## 闡陀經 ^s262

如是我聞：一時，有眾多上座比丘，住〔波羅柰國〕仙人住處鹿野苑中，佛般泥洹未久。 ^262-1

時長老闡陀，晨朝著衣持缽，入〔波羅柰城〕乞食；食已還，攝衣缽，洗足已，持戶鉤，從林至林，從房至房，從經行處至經行處，處處請諸比丘言：「當教授我，為我說法，令我知法、見法！我當如法知、如法觀。」 ^262-2

時諸比丘語闡陀言：「色無常，受、想、行、識無常；一切行無常、一切法無我、涅槃寂滅。」 ^262-3

闡陀語諸比丘言：「我已知色無常，受、想、行、識無常；一切行無常、一切法無我、涅槃寂滅。」 ^262-4

闡陀復言：「然我不喜聞一切諸行空、寂、不可得、愛盡、離欲、〔滅盡〕、涅槃。此中云何有我，而言如是知、如是見，是名見法？」第二、第三，亦如是說。 ^262-5

闡陀復言：「是中誰復有力，堪能為我說法，令我知法、見法？」 ^262-6

復作是念：「尊者阿難，今在拘睒彌國瞿師羅園，曾供養親覲世尊，佛所讚歎，諸梵行者皆悉識知，彼必堪能為我說法，令我知法、見法。」 ^262-7

時闡陀過此夜已，晨朝著衣持缽，入〔波羅柰〕城乞食。
食已還，攝舉臥具，攝臥具已，持衣缽，詣拘睒彌國。
漸漸遊行，到拘睒彌國。
攝舉衣缽，洗足已，詣尊者阿難所，共相問訊已，卻坐一面。 ^262-8

時闡陀語尊者阿難言：「一時，諸上座比丘住〔波羅柰國〕仙人住處鹿野苑中。時我晨朝著衣持缽，入〔波羅柰城〕乞食；食已還，攝衣缽。洗足已，持戶鉤，從林至林，從房至房，從經行處至經行處，處處見諸比丘而請之言：當教授我，為我說法，令我知法、見法！ ^262-9

時諸比丘為我說法言：色無常，受、想、行、識無常；一切行無常、一切法無我、涅槃寂滅。 ^262-10

我爾時語諸比丘言：我已知色無常，受、想、行、識無常；一切行無常、一切法無我、涅槃寂滅。然我不喜聞一切諸行空、寂、不可得、愛盡、離欲、〔滅盡〕、涅槃。此中云何有我，而言如是知、如是見，是名見法？ ^262-11

我爾時作是念：是中誰復有力堪能為我說法，令我知法、見法？ ^262-12

我時復作是念：尊者阿難今在拘睒彌國瞿師羅園，曾供養親覲世尊，佛所讚歎，諸梵行者皆悉知識，彼必堪能為我說法，令我知法、見法。 ^262-13

善哉！尊者阿難！今當為我說法，令我知法、見法！」 ^262-14

時尊者阿難語闡陀言：「善哉！闡陀！我意大喜，我慶仁者能於梵行人前，無所覆藏，破虛偽刺。 ^262-15

闡陀！愚癡凡夫所不能解，色無常，受、想、行、識無常；一切諸行無常、一切法無我、涅槃寂滅。汝今堪受勝妙法，汝今諦聽，當為汝說。」 ^262-16

時闡陀作是念：我今歡喜，得勝妙心，得踊悅心，我今堪能受勝妙法。 ^262-17

爾時，阿難語闡陀言：「我親從佛聞，教摩訶迦旃延言：世人顛倒，依於二邊，若有、若無。世人取諸境界，心便計著。迦旃延！若不受、不取、不住、不計於我，此苦生時生、滅時滅。迦旃延！於此不疑、不惑，不由於他而能自知，是名正見如來所說。
所以者何？ ^262-18

迦旃延！如實正觀世間集者，則不生世間無見；如實正觀世間滅，則不生世間有見。 ^262-19

迦旃延！如來離於二邊，說於中道：所謂此有故彼有，此生故彼生，謂緣無明有行，乃至生老病死、憂悲苦惱集；所謂此無故彼無，此滅故彼滅，謂無明滅則行滅，乃至生老病死、憂悲苦惱滅。」 ^262-20

尊者阿難說是法時，闡陀比丘遠塵、離垢，得法眼淨。
爾時，闡陀比丘見法、得法、知法、起法、超越狐疑、不由於他、於大師教法得無所畏，恭敬合掌白尊者阿難言：「正應如是，如是智慧梵行，善知識教授教誡說法。
我今從尊者阿難所，聞如是法，於一切行皆空、皆悉寂、不可得、愛盡、離欲、滅盡、涅槃，心樂正住解脫，不復轉還；
不復見我，唯見正法。」 ^262-21

時阿難語闡陀言：「汝今得大善利，於甚深佛法中得〔聖慧眼〕。」 ^262-22

時二正士展轉隨喜，從座而起，各還本處。
輸屢那三種，無明亦有三，無間等及滅，富留那闡陀。^262-23

## 應說經 ^s263

如是我聞：一時，佛住拘留國雜色牧牛聚落。 ^263-1

爾時，佛告諸比丘：「我以知見故得諸漏盡，非不知見。云何以知見故得諸漏盡，非不知見？謂此色、此色集、此色滅。此受、想、行、識、此識集、此識滅。 ^263-2

〔若〕不修方便，隨順成就，而用心求：令我諸漏盡、心得解脫。當知彼比丘終不能得漏盡解脫。
所以者何？不修習故。
不修習何等？謂不修習念處、正勤、如意足、根、力、覺、道。 ^263-3a

譬如伏雞，生子眾多，不能隨時蔭〔卵〕，消息冷暖，而欲令子以觜、以爪啄卵自生，安隱出殼，當知彼子無有自力，堪能方便以觜、以爪安隱出殼。
所以者何？以彼雞母不能隨時蔭卵冷暖，長養子故。 ^263-3b

如是比丘不勤修習，隨順成就，而欲令得漏盡解脫，無有是處。
所以者何？不修習故。不修何等？謂不修念處、正勤、如意足、根、力、覺、道。 ^263-3c

若比丘修習隨順成就者，雖不欲令漏盡解脫，而彼比丘自然漏盡，心得解脫。
所以者何？以修習故。何所修習？謂修念處、正勤、如意足、根、力、覺、道。 ^263-4a

如彼伏雞，善養其子，隨時蔭卵，冷暖得所，正復不欲令子方便自啄卵出，然其諸子自能方便安隱出殼。
所以者何？以彼伏雞隨時蔭卵，冷暖得所故。 ^263-4b

如是比丘善修方便，正復不欲漏盡解脫，而彼比丘自然漏盡，心得解脫。
所以者何？以勤修習故。
何所修習？謂修念處、正勤、如意足、根、力、覺、道。 ^263-4c

譬如巧師、巧師弟子，手持斧柯，捉之不已，漸漸微盡，手指處現，然彼不覺斧柯微盡而盡處現。 ^263-5a

如是比丘精勤修習，隨順成就，不自知見今日爾所漏盡，明日爾所漏盡，然彼比丘知有漏盡。
所以者何？以修習故。
何所修習？謂修習念處、正勤、如意足、根、力、覺、道。 ^263-5b

譬如大舶，在於海邊，經夏六月，風飄、日暴，藤綴漸斷。 ^263-6a

如是比丘精勤修習，隨順成就，一切結、縛、使、煩惱、纏，漸得解脫。
所以者何？善修習故。
何所修習？謂修習念處、正勤、如意足、根、力、覺、道。」 ^263-6b

說是法時，六十比丘不起諸漏，心得解脫。 ^263-7

佛說此經已，諸比丘聞佛所說，歡喜奉行。^263-8

## 小土摶經 ^s264

如是我聞：一時，佛住舍衛國祇樹給孤獨園。 ^264-1

時有異比丘，於禪中思惟，作是念：頗有色，常、恒、不變易、正住耶？ ^264-2a

如是受、想、行、識，常、恒、不變易、正住耶？ ^264-2b

是比丘晡時從禪起，往詣佛所，頭面禮足，卻住一面，白佛言：「世尊！我於禪中思惟，作是念：頗有色，常、恒、不變易、正住耶？ ^264-3a

如是受、想、行、識，常、恒、不變易、正住耶？ ^264-3b

今白世尊：頗有色，常、恒、不變易、正住耶？ ^264-4a

頗有受、想、行、識，常、恒、不變易、正住耶？」 ^264-4b

爾時，世尊手執小土摶，告彼比丘言：「汝見我手中土摶不？」 ^264-5

比丘白佛：「已見，世尊！」 ^264-6

「比丘！如是少土，我不可得；若我可得者，則是常、恒、不變易、正住法。」 ^264-7

佛告比丘：「我自憶宿命，長夜修福，得諸勝妙可愛果報之事。曾於七年中，修習慈心，經七劫成壞，不還此世。七劫壞時，生光音天；七劫成時，還生梵世空宮殿中，作大梵王，無勝、無上，領千世界。 ^264-8

從是以後，復三十六反作天帝釋；復百千反作轉輪聖王，領四天下，正法治化。七寶具足，所謂輪寶、象寶、馬寶、摩尼寶、玉女寶、主藏臣寶、主兵臣寶。千子具足，皆悉勇健。於四海內，其地平正，無諸毒刺。不威、不迫，以法調伏。 ^264-9

灌頂王法，有八萬四千龍象，皆以眾寶莊嚴而校飾之，寶網覆上，建立寶幢，布薩象王最為導首，朝、晡二時自會殿前。我時念言：是大群象，日日再反往來，蹈殺眾生無數。願令四萬二千象，百年一來。即如所願，八萬四千象中，四萬二千象百年一至。 ^264-10

灌頂王法，復有八萬四千匹馬，亦〔以〕純金為諸乘具，金網覆上，婆羅馬王為其導首。 ^264-11

灌頂王法，有八萬四千四種寶車，所謂金車、銀車、琉璃車、頗梨車，師子、虎、豹皮、雜色欽婆羅以為覆襯，跋求毘闍耶難提音聲之車為其導首。 ^264-12

灌頂王法，領八萬四千城，安隱豐樂，人民熾盛，拘舍婆提王而為上首。 ^264-13

灌頂王法，有八萬四千四種宮殿，所謂金、銀、琉璃、頗梨，摩尼琉璃由訶而為上首。 ^264-14

比丘！灌頂王法，有八萬四千四種寶床，所謂金、銀、琉璃、頗梨，種種繒褥、〔氍氀、迦陵伽臥具以敷其上〕，安置丹枕。 ^264-15

復次，比丘！灌頂王法，復有八萬四千四種衣服，所謂迦尸細衣、芻摩衣、頭鳩羅衣、拘沾婆衣。 ^264-16

復次，比丘！灌頂王法，有八萬四千玉女，所謂剎利女、似剎利女，況復餘女。 ^264-17

復次，比丘！灌頂王法，有八萬四千釜食，眾味具足。比丘！八萬四千玉女中，唯以一人以為給侍。八萬四千寶衣，唯著一衣。八萬四千寶床，唯臥一床。八萬四千宮殿，唯處一殿。八萬四千城，唯居一城，名拘舍婆提。八萬四千寶車，唯乘一車，名毘闍耶難提瞿沙。出城遊觀，八萬四千寶馬，唯乘一馬，名婆羅訶，毛尾紺色。八萬四千龍象，唯乘一象，名布薩陀，出城遊觀。 ^264-18

比丘！此是何等業報，得如是威德自在耶？此是三種業報。云何為三？一者、布施，二者、調伏，三者、修道。 ^264-19

比丘！當知凡夫染習五欲，無有厭足，聖人智慧成滿而常知足。 ^264-20

比丘！一切諸行，過去盡滅，過去變易，彼自然眾具及以名稱，皆悉磨滅。是故，比丘！永息諸行、厭離、斷欲、解脫。」 ^264-21

「比丘！色為常、無常？」 ^264-22a

比丘白佛言：「無常，世尊！」 ^264-22b

「若無常者是苦耶？」 ^264-22c

比丘白佛言：「是苦，世尊！」 ^264-22d

「比丘！若無常、苦，是變易法，聖弟子寧復於中計我、異我、相在不？」 ^264-22e

比丘白佛：「不也，世尊！」 ^264-22f

「如是受、想、行、識，為常、為無常？」 ^264-23a

比丘白佛言：「無常，世尊！」 ^264-23b

「若無常者是苦耶？」 ^264-23c

比丘白佛言：「是苦，世尊！」 ^264-23d

「比丘！若無常、苦，是變易法，聖弟子寧復於中計我、異我、相在不？」 ^264-23e

比丘白佛：「不也，世尊！」 ^264-23f

佛告比丘：「諸所有色，若過去、若未來、若現在，若內、若外，若麤、若細，若好、若醜，若遠、若近，彼一切非我、不異我、不相在。 ^264-24a

如是受、想、行、識，若過去、若未來、若現在，若內、若外，若麤、若細，若好、若醜，若遠、若近，彼一切非我、不異我、不相在。 ^264-24b

比丘！於色當生厭、離欲、解脫。 ^264-25a

如是於受、想、行、識，當生厭、離欲、解脫、解脫知見：我生已盡、梵行已立、所作已作、自知不受後有。」 ^264-25b

時彼比丘聞佛所說，踊躍歡喜，作禮而去，常念土摶譬教授，獨一靜處，精勤思惟，不放逸住；不放逸住已，〔思惟〕所以：善男子剃除鬚髮，正信非家，出家學道，為究竟無上梵行，見法，自知身作證：我生已盡、梵行已立、所作已作、自知不受後有。 ^264-26

時彼尊者亦自知法故，心得解脫，成阿羅漢。^264-27

## 泡沫經 ^s265

如是我聞：一時，佛住阿毘陀處恆河側。 ^265-1

爾時，世尊告諸比丘：「譬如恆河大水暴起，隨流聚沫。明目士夫，諦觀分別。諦觀分別時，無所有、無牢、無實，無有堅固。
所以者何？彼聚沫中無堅實故。 ^265-2a

如是諸所有色，若過去、若未來、若現在，若內、若外，若麤、若細，若好、若醜，若遠、若近，比丘諦觀思惟分別。〔諦觀思惟分別時〕，無所有、無牢、無實，無有堅固；如病、如癰、如刺、如殺，無常、苦、空、非我。
所以者何？色無堅實故。 ^265-2b

諸比丘！譬如大雨，水泡一起一滅。明目士夫，諦觀思惟分別。諦觀思惟分別時，無所有、無牢、無實，無有堅固。
所以者何？以彼水泡無堅實故。 ^265-3a

如是比丘！諸所有受，若過去、若未來、若現在，若內、若外，若麤、若細，若好、若醜，若遠、若近，比丘諦觀思惟分別。諦觀思惟分別時，無所有、無牢、無實，無有堅固；如病、如癰、如刺、如殺，無常、苦、空、非我。
所以者何？以受無堅實故。 ^265-3b

諸比丘！譬如春末夏初，無雲無雨，日盛中時，野馬流動。
明目士夫，諦觀思惟分別。
諦觀思惟分別時，無所有、無牢、無實，無有堅固。
所以者何？以彼野馬無堅實故。 ^265-4a

如是比丘！諸所有想，若過去、若未來、若現在，若內、若外，若麤、若細，若好、若醜，若遠、若近，比丘諦觀思惟分別。諦觀思惟分別時，無所有、無牢、無實，無有堅固；
如病、如癰、如刺、如殺，無常、苦、空、非我。
所以者何？以想無堅實故。 ^265-4b

諸比丘！譬如明目士夫，求堅固材，執持利斧，入於山林，見大芭蕉樹，臃直長大，即伐其根，斬截其峰，葉葉次剝，都無堅實。〔明目士夫〕，諦觀思惟分別。諦觀思惟分別時，無所有、無牢、無實，無有堅固。
所以者何？以彼芭蕉無堅實故。 ^265-5a

如是比丘！諸所有行，若過去、若未來、若現在，若內、若外，若麤、若細，若好、若醜，若遠、若近，比丘諦觀思惟分別。諦觀思惟分別時，無所有、無牢、無實，無有堅固；如病、如癰、如刺、如殺，無常、苦、空、非我。
所以者何？以彼諸行無堅實故。 ^265-5b

諸比丘！譬如幻師，若幻師弟子，於四衢道頭，幻作象兵、馬兵、車兵、步兵。有智明目士夫，諦觀思惟分別。諦觀思惟分別時，無所有、無牢、無實，無有堅固。
所以者何？以彼幻無堅實故。 ^265-6a

如是比丘！諸所有識，若過去、若未來、若現在，若內、若外，若麤、若細，若好、若醜，若遠、若近，比丘諦觀思惟分別。諦觀思惟分別時，無所有、無牢、無實，無有堅固；如病、如癰、如刺、如殺，無常、苦、空、非我。
所以者何？以識無堅實故。」 ^265-6b

爾時，世尊欲重宣此義而說偈言：
觀色如聚沫，受如水上泡，想如春時燄，諸行如芭蕉，
諸識法如幻，日種姓尊說。周匝諦思惟，正念善觀察，
無實不堅固，無有我我所。於此苦陰身，大智分別說：
離於三法者，身為成棄物。壽暖及諸識，離此餘身分，
永棄丘塚間，如木無識想。此身常如是，幻偽誘愚夫，
如殺如毒刺，無有堅固者，比丘勤修習，觀察此陰身，
晝夜常專精，正智繫念住，有為行長息，永得清涼處。 ^265-7

時諸比丘聞佛所說，歡喜奉行。^265-8

## 無知經 ^s266

如是我聞：一時，佛住舍衛國祇樹給孤獨園。 ^266-1

爾時，佛告諸比丘：「〔眾生〕於無始生死，無明所蓋，愛結所繫，長夜輪迴，不知苦之本際。 ^266-2

有時長久不雨，地之所生，百穀、草木，皆悉枯乾。 ^266-3a

諸比丘！若無明所蓋，愛結所繫，眾生生死輪迴，愛結不斷，不盡苦邊。 ^266-3b

諸比丘！有時長夜不雨，大海水悉皆枯竭。 ^266-4a

諸比丘！無明所蓋，愛結所繫，眾生生死輪迴，愛結不斷，不盡苦邊。 ^266-4b

諸比丘！有時長夜，須彌山王皆悉崩落。 ^266-5a

無明所蓋，愛結所繫，眾生長夜生死輪迴，愛結不斷，不盡苦邊。 ^266-5b

諸比丘！有時長夜，此大地悉皆敗壞。 ^266-6a

而眾生無明所蓋，愛結所繫，眾生長夜生死輪迴，愛結不斷，不盡苦邊。 ^266-6b

比丘！譬如狗子繫柱，彼繫不斷，長夜繞柱，輪迴而轉。 ^266-7a

如是比丘！愚夫眾生不如實知色、色集、色滅、色味、色患、色離，長夜輪迴，順色而轉。 ^266-7b

如是不如實知受、想、行、識、識集、識滅、識味、識患、識離，長夜輪迴，順識而轉。 ^266-7c

諸比丘！隨色轉、隨受轉、隨想轉、隨行轉、隨識轉。 ^266-7d

隨色轉故，不脫於色。 ^266-8a

隨受、想、行、識轉故，不脫於〔受、想、行〕、識。 ^266-8b

以不脫故，不脫生老病死、憂悲惱苦。 ^266-8c

多聞聖弟子如實知色、色集、色滅、色味、色患、色離〔故，不隨色轉〕。 ^266-9a

如實知受、想、行、識、識集、識滅、識味、識患、識離故，不隨識轉。 ^266-9b

不隨轉故，脫於色，脫於受、想、行、識，我說脫於生老病死、憂悲惱苦。」 ^266-9c

佛說此經已，時諸比丘聞佛所說，歡喜奉行。^266-10

## 無知經 ^s267

如是我聞：一時，佛住舍衛國祇樹給孤獨園。 ^267-1

爾時，世尊告諸比丘：「眾生於無始生死，無明所蓋，愛結所繫，長夜輪迴生死，不知苦際。 ^267-2

諸比丘！譬如〔狗子〕，繩繫著柱，結繫不斷故，順柱而轉，若住、若臥，不離於柱。 ^267-3a

如是凡愚眾生，於色不離貪欲、不離愛、不離念、不離渴，輪迴於色，隨色轉，若住、若臥，不離於色。 ^267-3b

如是受、想、行、識，隨受、想、行、識轉，若住、若臥，不離於〔受、想、行〕、識。 ^267-3c

諸比丘！當善思惟，觀察於心。
所以者何？長夜心為〔貪欲所染，瞋恚、愚癡所染〕故。比丘！心惱故眾生惱，心淨故眾生淨。 ^267-4a

比丘！我不見一色種種如斑色鳥，心復過是。
所以者何？彼畜生心種種故色種種。 ^267-4b

是故，比丘！當善思惟，觀察於心。諸比丘！長夜心〔為〕貪欲所染，瞋恚、愚癡所染；心惱故眾生惱，心淨故眾生淨。 ^267-4c

比丘當知！汝見嗟蘭那鳥種種雜色不？」 ^267-5a

答言：「曾見，世尊！」 ^267-5b

佛告比丘：「如嗟蘭那鳥種種雜色，我說彼心種種雜，亦復如是。
所以者何？彼嗟蘭那鳥心種種故，其色種種。 ^267-5c

是故當善觀察，思惟於心：長夜種種〔貪欲、瞋恚、愚癡所染〕；心惱故眾生惱，心淨故眾生淨。 ^267-6a

譬如畫師、畫師弟子，善治素地，具眾彩色，隨意圖畫種種像類。 ^267-6b

如是比丘！凡愚眾生，不如實知色、色集、色滅、色味、色患、色離；於色不如實知故，樂著於色；樂著色故，復生未來諸色。 ^267-7a

如是凡愚，不如實知受、想、行、識、識集、識滅、識味、識患、識離；不如實知故，樂著於識；樂著識故，復生未來諸識。 ^267-7b

當生未來色、受、想、行、識故，於色不解脫，受、想、行、識不解脫，我說彼不解脫生老病死、憂悲惱苦。 ^267-8

有多聞聖弟子，如實知色、色集、色滅、色味、色患、色離；如實知故，不樂著於色；〔不樂著故，不生未來諸色〕。 ^267-9a

如實知受、想、行、識、識集、識滅、識味、識患、識離；如實知故，不〔樂〕著於識；不樂著故，不生未來諸識。 ^267-9b

不樂著於色、受、想、行、識故，於色得解脫，受、想、行、識得解脫，我說彼等解脫生老病死、憂悲惱苦。」 ^267-10

佛說此經已，時諸比丘聞佛所說，歡喜奉行。^267-11

## 河流經 ^s268

如是我聞：一時，佛在舍衛國祇樹給孤獨園。 ^268-1

爾時，世尊告諸比丘：「譬如河水，從山澗出，彼水深駛，其流激注，多所漂沒。其河兩岸，生雜草木，大水所偃，順靡水邊。眾人涉渡，多為水所漂，隨流沒溺；遇浪近岸，手援草木，草木復斷，還隨水漂。 ^268-2a

如是比丘！若凡愚眾生，不如實知色、色集、色滅、色味、色患、色離；不如實知故，樂著於色，言色是我，彼色隨斷。 ^268-2b

如是不如實知受、想、行、識、識集、識滅、識味、識患、識離；不如實知故，樂著於識，言識是我，識復隨斷。 ^268-2c

若多聞聖弟子，如實知色、色集、色滅、色味、色患、色離；如實知故，不樂著於色。 ^268-3a

如實知受、想、行、識、識集、識滅、識味、識患、識離；如實知故，不樂著〔於〕識。 ^268-3b

不樂著故，如是自知得般涅槃：我生已盡、梵行已立、所作已作、自知不受後有。」 ^268-4

佛說此經已，時諸比丘聞佛所說，歡喜奉行。^268-5

## 祇林經 ^s269

如是我聞：一時，佛住舍衛國祇樹給孤獨園。 ^269-1

爾時，世尊告諸比丘：「非汝所應法，〔當速捨離，捨彼法已〕，長夜安樂。比丘！何等法非汝所應，當速捨離？如是色、受、想、行、識，非汝所應，〔當速捨離，捨彼法已〕，長夜安樂。 ^269-2a

譬如祇桓林中樹木，有人斫伐枝條，擔持而去。汝等亦不憂慼，所以者何？以彼樹木非我、非我所。 ^269-2b

如是比丘！非汝所應者〔當速捨離，捨彼法已〕，長夜安樂。何等非汝所應？色非汝所應，〔當速捨離，捨彼法已〕，長夜安樂。 ^269-2c

如是受、想、行、識，非汝所應，當速捨離，捨彼法已，長夜安樂。 ^269-2d

諸比丘！色為常耶？為無常耶？」 ^269-3a

諸比丘白佛言：「無常，世尊！」 ^269-3b

「比丘！無常者為是苦耶？」 ^269-3c

答言：「是苦，世尊！」 ^269-3d

佛告比丘：「若無常、苦，是變易法，多聞聖弟子，寧於中見有我、異我、相在不？」 ^269-3e

答言：「不也，世尊！」 ^269-3f

「如是受、想、行、識，為是常耶？無常耶？」 ^269-4a

答言：「無常，世尊！」 ^269-4b

「比丘！若無常者是苦耶？」 ^269-4c

答言：「是苦，世尊！」 ^269-4d

佛告比丘：「若無常、苦，是變易法，多聞聖弟子，寧於中見有我、異我、相在不？」 ^269-4e

答言：「不也，世尊！」 ^269-4f

「比丘！是故諸所有色，若過去、若未來、若現在，若內、若外，若麤、若細，若好、若醜，若遠、若近，彼一切非我、不異我、不相在。 ^269-5a

如是受、想、行、識，若過去、若未來、若現在，若內、若外，若麤、若細，若好、若醜，若遠、若近，彼一切非我、不異我、不相在。 ^269-5b

聖弟子觀此五受陰，非我、我所；如是觀時，於諸世間無所取著，無所取著者自得涅槃：我生已盡、梵行已立、所作已作、自知不受後有。」 ^269-6

佛說此經已，時諸比丘聞佛所說，歡喜奉行。^269-7

## 樹經 ^s270

如是我聞：一時，佛住舍衛國祇樹給孤獨園。 ^270-1

爾時，世尊告諸比丘：「無常想修、習、多修習，能斷一切欲愛、色愛、無色愛、掉、慢、無明。 ^270-2

譬如田夫，於夏末秋初，深耕其地，發荄、斷草。 ^270-3a

如是比丘！無常想修、習、多修習，能斷一切欲愛、色愛、無色愛、掉、慢、無明。 ^270-3b

譬如比丘！如人刈草，手攬其端，舉而抖擻，萎枯悉落，取其長者。 ^270-4a

如是比丘！無常想修、習、多修習，能斷一切欲愛、色愛、無色愛、掉、慢、無明。 ^270-4b

譬如菴羅果著樹，猛風搖條，果悉墮落。 ^270-5a

如是無常想修、習、多修習，能斷一切欲愛、色愛、無色愛、掉、慢、無明。 ^270-5b

譬如樓閣，中心堅固，眾材所依，攝受不散。 ^270-6a

如是無常想修、習、多修習，能斷一切欲愛、色愛、無色愛、掉、慢、無明。 ^270-6b

譬如一切眾生跡，象跡為大，能攝受故。 ^270-7a

如是無常想修、習、多修習，能斷一切欲愛、色愛、無色愛、掉、慢、無明。 ^270-7b

譬如閻浮提，一切諸河悉赴大海，其大海者最為第一，悉攝受故。 ^270-8a

如是無常想修、習、多修習，能斷一切欲愛、色愛、無色愛、掉、慢、無明。 ^270-8b

譬如日出，能除一切世間闇冥。 ^270-9a

如是無常想修、習、多修習，能斷一切欲愛、色愛、無色愛、掉、慢、無明。 ^270-9b

譬如轉輪聖王，於諸小王最上、最勝。 ^270-10a

如是無常想修、習、多修習，能斷一切欲愛、色愛、無色愛、掉、慢、無明。 ^270-10b

諸比丘！云何修無常想，修、習、多修習，能斷一切欲愛、色愛、無色愛、掉、慢、無明？ ^270-11

若比丘於空露地，若林樹間，善正思惟，觀察色無常，受、想、行、識無常；如是思惟，斷一切欲愛、色愛、無色愛、掉、慢、無明。
所以者何？無常想者，能建立無我想。聖弟子住無我想，心離我慢，順得涅槃。」 ^270-12

佛說是經已，時諸比丘聞佛所說，歡喜奉行。^270-13

## 低舍經 ^s271

如是我聞：一時，佛住舍衛國祇樹給孤獨園。 ^271-1

爾時，有比丘名曰低舍，與眾多比丘集於食堂，語諸比丘言：「諸尊！我不分別於法，不樂修梵行，多樂睡眠，疑惑於法。」 ^271-2

爾時，眾中有一比丘，往詣佛所，禮佛足，卻住一面，白佛言：「世尊！低舍比丘與眾多比丘集於食堂，作如是說，唱言：我不能分別於法，不樂修梵行，多樂睡眠，疑惑於法。」 ^271-3

佛告比丘：「是低舍比丘是愚癡人，不守根門，飲食不知量，初夜、後夜心不覺悟，懈怠嬾惰，不勤精進，不善觀察思惟善法。彼於分別法，心樂修梵行，離諸睡眠，於正法中離諸疑惑，無有是處。 ^271-4a

若當比丘守護根門，飲食知量，初夜、後夜覺悟精進，觀察善法；樂分別法，樂修梵行，離於睡眠，心不疑法，斯有是處。」 ^271-4b

爾時，世尊告一比丘：「汝往語低舍比丘言：大師呼汝。」 ^271-5

比丘白佛：「唯然，受教。」前禮佛足，詣低舍所，而作是言：「長老低舍！世尊呼汝。」 ^271-6

低舍聞命，詣世尊所，稽首禮足，卻住一面。 ^271-7

爾時，世尊語低舍比丘言：「汝低舍實與眾多比丘集於食堂，作是唱言：諸長老！我不能分別於法，不樂梵行，多樂睡眠，疑惑於法耶？」 ^271-8

低舍白佛：「實爾，世尊！」 ^271-9

佛問低舍：「我今問汝，隨汝意答。於意云何？若於色不離貪、不離欲、不離愛、不離念、不離渴，彼色若變、若異，於汝意云何？當起憂悲惱苦，為不耶？」 ^271-10a

低舍白佛：「如是，世尊！若於色不離貪、不離欲、不離愛、不離念、不離渴，彼色若變、若異，實起憂悲惱苦。世尊！實爾不異。」 ^271-10b

佛告低舍：「善哉！善哉！低舍！正應如是，〔色〕不離貪欲說法。 ^271-10c

低舍！於受、想、行、識不離貪、不離欲、不離愛、不離念、不離渴，彼識若變、若異，於汝意云何？當起憂悲惱苦，為不耶？」 ^271-11a

低舍白佛：「如是，世尊！於識不離貪、不離欲、不離愛、不離念、不離渴，彼識若變、若異，實起憂悲惱苦。世尊！實爾不異。」 ^271-11b

佛告低舍：「善哉！善哉！正應如是，識不離貪欲說法。」 ^271-11c

佛告低舍：「於意云何？若於色離貪、離欲、離愛、離念、離渴，彼色若變、若異時，當生憂悲惱苦耶？」 ^271-12a

低舍白佛：「不也，世尊！如是不異。」 ^271-12b

「於意云何？受、想、行、識離貪、離欲、離愛、離念、離渴，彼識若變、若異，當生憂悲惱苦耶？」 ^271-13a

低舍答曰：「不也，世尊！如是不異。」 ^271-13b

佛告低舍：「善哉！善哉！低舍！今當說譬，夫智慧者以譬得解。如二士夫，共伴行一路，一善知路，一不知路。其不知者語知路者，作如是言：我欲詣某城、某村、某聚落，當示我路。時知路者即示彼路，語言：士夫！從此道去，前見二道，捨左從右。前行復見坑澗、渠流，復當捨左從右。復有叢林，復當捨左從右。汝當如是漸漸前行，得至某城。」 ^271-14

佛告低舍：「其譬如是：不知路者，譬愚癡凡夫；其知路者，譬如來、應、等正覺。前二路者，謂眾生狐疑。 ^271-15a

左路者，三不善行：貪、恚、害覺；其右路者，謂三善覺：出要離欲覺、不瞋覺、不害覺。 ^271-15b

前行左路者，謂邪見、邪志、邪語、邪業、邪命、邪方便、邪念、邪定；前行右路者，謂正見、正志、正語、正業、正命、正方便、正念、正定。 ^271-15c

坑澗、渠流者，謂瞋恚、覆障、憂悲。叢林者，謂五欲功德也。城者，謂般涅槃。」 ^271-15d

佛告低舍：「佛為大師，為諸聲聞所作已作，如今當作，哀愍悲念，以義安樂，皆悉已作。汝等今日當作所作，當於樹下，或空露地、山巖、窟宅，敷草為座，善思正念，修不放逸，莫令久後心有悔恨！我今教汝。」 ^271-16

爾時，低舍聞佛所說，歡喜奉行。^271-17

## 責諸想經 ^s272

如是我聞：一時，佛住舍衛國祇樹給孤獨園。 ^272-1

爾時，眾中有少諍事，世尊責諸比丘故，晨朝著衣持缽，入城乞食；食已出，攝舉衣缽，洗足，入安陀林，坐一樹下，獨靜思惟，作是念：「眾中有少諍事，我責諸比丘。然彼眾中，多年少比丘，出家未久，不見大師，或起悔心，愁憂不樂。我已長夜於諸比丘生哀愍心，今當復還攝取彼眾，以哀愍故。」 ^272-2

時大梵王知佛心念，如力士屈伸臂頃，從梵天沒，住於佛前，而白佛言：「如是，世尊！如是，善逝！責諸比丘，以少諍事故。於彼眾中，多有年少比丘，出家未久，不見大師，或起悔心，愁憂不樂。世尊長夜哀愍攝受眾僧，善哉世尊！願今當還攝諸比丘！」 ^272-3

爾時，世尊心已垂愍梵天故，默然而許。 ^272-4

時大梵天知佛世尊默然已許，為佛作禮，右繞三匝，忽然不現。 ^272-5

爾時世尊，大梵天王還去未久，即還祇樹給孤獨園；敷尼師檀，斂身正坐，表現微相，令諸比丘敢來奉見。 ^272-6

時諸比丘來詣佛所，懷慚愧色，前禮佛足，卻坐一面。 ^272-7

爾時，世尊告諸比丘：「出家之人，卑下活命，剃髮持缽，家家乞食，如被禁咒。所以然者，為求勝義故，為度生老病死、憂悲惱苦，究竟苦邊故。 ^272-8

諸善男子！汝不為王、賊所使，非負債人，不為恐怖，不為失命而出家，正為解脫生老病死、憂悲惱苦，汝等不為此而出家耶？」 ^272-9

比丘白佛：「實爾，世尊！」 ^272-10

佛告比丘：「汝等比丘為如是勝義而出家，云何於中，猶復有一愚癡凡夫而起貪欲，極生染著，瞋恚、兇暴，懈怠、下劣，失念、不定，諸根迷亂！ ^272-11

譬如士夫從闇而入闇，從冥入冥，從糞廁出復墮糞廁，以血洗血，捨離諸惡還復取惡。我說此譬，凡愚比丘亦復如是。 ^272-12

又復譬如焚尸火燼，捐棄塚間，不為樵伐之所採拾。我說此譬，愚癡凡夫比丘而起貪欲，極生染著，瞋恚、兇暴，懈怠、下劣，失念、不定，諸根散亂，亦復如是。 ^272-13

比丘！有三不善覺法，何等為三？貪覺、恚覺、害覺，此三覺由想而起。云何想？想有無量種種，貪想、恚想、害想，諸不善覺從此而生。 ^272-14

比丘！貪想、恚想、害想，貪覺、恚覺、害覺，及無量種種不善，云何究竟滅盡？於四念處繫心，住無相三昧，修、習、多修習，惡不善法從是而滅，無餘永盡。 ^272-15

正以此法，善男子、善女人信樂出家，修習無相三昧；修、習、多修習已，住甘露門，乃至究竟甘露、涅槃。 ^272-16

我不說此甘露涅槃，依三見者，何等為三？有一種見，如是如是說：命則是身。復有如是見：命異身異。又作是說：色是我，無二無異，長存不變。 ^272-17

多聞聖弟子作是思惟：世間頗有一法可取而無罪過者？思惟已，都不見一法可取而無罪過者。我若取色，即有罪過；若取受、想、行、識，則有罪過。作是知已，於諸世間則無所取，無所取者自覺涅槃：我生已盡、梵行已立、所作已作、自知不受後有。」 ^272-18

佛說此經已，時諸比丘聞佛所說，歡喜奉行。
應說小土摶，泡沫二無知，河流祇林樹，低舍責諸想。^272-19

## 手聲喻經 ^s273

如是我聞：一時，佛住舍衛國祇樹給孤獨園。 ^273-1

時有異比丘獨靜思惟：云何為我？我何所為？何等是我？我何所住？從禪覺已，往詣佛所，稽首禮足，退住一面，白佛言：「世尊！我獨一靜處，作是思惟：云何為我？我何所為？何法是我？我於何住？」 ^273-2

佛告比丘：「今當為汝說於二法，諦聽！善思！云何為二？眼、色為二，耳、聲，鼻、香，舌、味，身、觸，意、法為二，是名二法。 ^273-3

比丘！若有說言：沙門瞿曇所說二法，此非為二，我今捨此更立二法。彼但有言數，問已不知，增其疑惑，以非境界故。
所以者何？緣眼、色，生眼識。 ^273-4

比丘！彼眼者，是肉形，是內，是因緣，是堅，是受，是名眼肉形內地界。 ^273-5

比丘！若眼肉形，若內，若因緣，津澤，是受，是名眼肉形內水界。 ^273-6

比丘！若彼眼肉形，若內，若因緣，明暖，是受，是名眼肉形內火界。 ^273-7

比丘！若彼眼肉形，若內，若因緣，輕飄動搖，是受，是名眼肉形內風界。 ^273-8

比丘！譬如兩手和合，相對作聲。 ^273-9

如是緣眼、色，眼識，三事和合觸，觸俱生受、想、思。 ^273-10a

此等諸法，非我、非常，是無常之我，非恆、非安隱、變易之我。
所以者何？比丘！謂生、老、死、沒、受生之法。 ^273-10b

比丘！諸行如幻、如炎，剎那時頃盡朽。 ^273-10c

不實來、實去。 ^273-10d

是故比丘！於空諸行，當知、當喜、當念，空諸行，常、恆、住、不變易法空，無我、我所。 ^273-11

譬如明目士夫，手執明燈，入於空室，彼空室觀察。 ^273-12

如是比丘！於一切空行，心觀察、歡喜，於空法行常、恆、住、不變易法，空我、我所。 ^273-13

如眼，耳、鼻、舌、身、意、法因緣生意識，三事和合觸，觸俱生受、想、思。此諸法無我、無常，乃至空我、我所。 ^273-14

比丘！於意云何？眼是常、為非常耶？」 ^273-15a

答言：「非常，世尊！」 ^273-15b

復問：「若無常者，是苦耶？」 ^273-15c

答言：「是苦，世尊？」 ^273-15d

復問：「若無常、苦，是變易法，多聞聖弟子寧於中見我、異我、相在不？」 ^273-15e

答言：「不也，世尊！」 ^273-15f

「耳、鼻、舌、身、意，亦復如是。 ^273-16

如是多聞聖弟子，於眼生厭，厭故不樂，不樂故解脫，解脫知見：我生已盡、梵行已立、所作已作、自知不受後有。 ^273-17a

耳、鼻、舌、身、意，亦復如是。」 ^273-17b

時彼比丘聞世尊說《合手聲譬經教》已，獨一靜處，專精思惟，不放逸住，乃至自知不受後有，成阿羅漢。^273-18

## 棄舍經 ^s274

如是我聞：一時，佛住舍衛國祇樹給孤獨園。 ^274-1

爾時，世尊告諸比丘：「非汝有者當棄捨，捨彼法已，長夜安樂。 ^274-2

諸比丘！於意云何？於此祇桓中諸草木枝葉，有人持去，汝等頗有念言：此諸物是我所，彼人何故輒持去？」 ^274-3

答言：「不也，世尊！所以者何，彼亦非我，非我所故。」 ^274-4

「汝諸比丘亦復如是，於非所有物，當盡棄捨，捨彼法已，長夜安樂。何等為非汝所有？ ^274-5

謂眼，眼非汝所有，彼應棄捨，棄捨彼法已，長夜安樂。 ^274-6a

耳、鼻、舌、身、意，亦復如是。 ^274-6b

云何比丘！眼是常耶？為非常耶？」 ^274-7a

答言：「無常，世尊！」 ^274-7b

復問：「若無常者，是苦耶？」 ^274-7c

答言：「是苦，世尊！」 ^274-7d

復問：「若無常、苦者，是變易法，多聞聖弟子寧於中見我、異我、相在不？」 ^274-7e

答言：「不也，世尊！」 ^274-7f

「耳、鼻、舌、身、意，亦復如是。 ^274-8

多聞聖弟子於此六入處，觀察非我、非我所，觀察已，於諸世間都無所取，無所取故無所著，無所著故自覺涅槃：我生已盡、梵行已立、所作已作、自知不受後有。」 ^274-9

佛說此經已，諸比丘聞佛所說，歡喜奉行。^274-10

## 難陀經 ^s275

如是我聞：一時，佛住舍衛國祇樹給孤獨園。 ^275-1

爾時，世尊告諸比丘：「其有說言大力者，其唯難陀，此是正說。其有說言最端政者，其唯難陀，是則正說。其有說言愛欲重者，其唯難陀，是則正說。 ^275-2

諸比丘！而今難陀關閉根門，飲食知量，初夜後夜精勤修習，〔正念〕正智成就，堪能盡壽，純一滿淨，梵行清白。 ^275-3

彼難陀比丘，關閉根門故，若眼見色，不取色相，不取隨形好。若諸眼根增不律儀，無明闇障，〔世間貪憂〕惡不善法，不漏其心，生諸律儀，防護於眼。 ^275-4a

耳、鼻、舌、身、意根，生諸律儀。 ^275-4b

是名難陀比丘關閉根門。 ^275-4c

飲食知量者，難陀比丘於食繫數，不自高，不放逸，不著色，不著莊嚴，支身而已。任其所得，為止飢渴修梵行故；故起苦覺令息滅，未起苦覺令不起故；成其崇向故；氣力安樂〔無間〕獨住故。 ^275-5a

如人乘車，塗以膏油，不為自高，乃至莊嚴，為載運故。又如塗瘡，不貪其味，為息苦故。 ^275-5b

如是善男子難陀，知量而食，乃至無間獨住。 ^275-5c

是名難陀知量而食。 ^275-5d

彼善男子難陀，初夜後夜精勤修業者，彼難陀晝則經行、坐禪，除去陰障，以淨其身。 ^275-6a

於初夜時，經行、坐禪，除去陰障，以淨其身。 ^275-6b

於中夜時，房外洗足，入於室中，右〔脅〕而臥，屈膝累足，〔係念明相〕，作起覺想。 ^275-6c

於後夜時，徐覺徐起，經行、坐禪。 ^275-6d

是名善男子難陀，初夜後夜〔精勤修習〕。 ^275-6e

彼善男子難陀勝念、正知者，是善男子難陀，觀察東方，一心正念，安住觀察。 ^275-7a

觀察南、西、北方，亦復如是一心正念，安住觀察。 ^275-7b

如是觀者，〔世間貪憂〕惡不善法不漏其心。 ^275-7c

彼善男子難陀，覺諸受起、覺諸受住、覺諸受滅，正念而住，不令散亂。 ^275-7d

覺諸想起、覺諸想住、覺諸想滅；覺諸覺起、覺諸覺住、覺諸覺滅，〔正念而〕住，不令散亂。 ^275-7e

是名善男子難陀，正念、正智成就。 ^275-7f

是故諸比丘當作是學！關閉根門，如善男子難陀；飲食知量，如善男子難陀；初夜後夜精勤修業，如善男子難陀；正念、正智成就，如善男子難陀。如教授難陀法，亦當持是為其餘人說。」 ^275-8

時有異比丘而說偈言：
善關閉根門，正念攝心住，飲食知節量，
覺知諸心相，善男子難陀，世尊之所歎！ ^275-9

佛說此經已，諸比丘聞佛所說，歡喜奉行。^275-10

## 難陀說法經 ^s276

如是我聞：一時，佛住舍衛國祇樹給孤獨園。 ^276-1

爾時，有如是像類大聲聞尼眾，住舍衛國王園中。比丘尼眾，其名曰純陀比丘尼、民陀比丘尼、摩羅婆比丘尼、波羅遮羅比丘尼、〔阿羅毘迦比丘尼〕、差摩比丘尼、難摩比丘尼、〔吉離舍瞿曇彌比丘尼〕、優缽羅色比丘尼、摩訶波闍波提比丘尼，此等及餘比丘尼，住王園中。 ^276-2

爾時摩訶波闍波提比丘尼，與五百比丘尼，前後圍遶，來詣佛所，稽首禮足，退坐一面。 ^276-3

爾時，世尊為摩訶波闍波提比丘尼說法，示、教、照、喜。種種說法，示、教、照、喜已，發遣令還言：「比丘尼！應時宜去。」 ^276-4

摩訶波闍波提比丘尼，聞佛所說，歡喜隨喜，作禮而去。 ^276-5

爾時，世尊知摩訶波闍波提比丘尼去已，告諸比丘：「我年已老邁，不復堪能為諸比丘尼說法。汝等諸比丘僧，今日諸宿德上座，當教授諸比丘尼。」 ^276-6

時諸比丘受世尊教，次第教授比丘尼，次至難陀，爾時，難陀次第應至而不欲教授。 ^276-7

爾時，摩訶波闍波提比丘尼，與五百比丘尼，前後圍遶，詣世尊所，稽首禮足，乃至聞法歡喜隨喜，作禮而去。 ^276-8

爾時，世尊知摩訶波闍波提比丘尼去已，問尊者阿難：「誰應次至教授諸比丘尼？」 ^276-9

尊者阿難白佛言：「世尊！諸上座次第教授比丘尼，次至難陀，而難陀不欲教授。」 ^276-10

爾時，世尊告難陀言：「汝當教授諸比丘尼，為諸比丘尼說法。
所以者何？我自教授比丘尼，汝亦應爾；我為比丘尼說法，汝亦應爾。」 ^276-11

爾時，難陀默然受教。 ^276-12

時難陀夜過晨朝，著衣持缽，入舍衛城乞食。食已，還精舍，舉衣缽，洗足已，入室坐禪。從禪覺，著僧伽梨，將一比丘，往詣王園。 ^276-13

諸比丘尼遙見尊者難陀來，疾敷床座，請令就坐。 ^276-14

尊者難陀坐已，諸比丘尼稽首敬禮，退坐一面。尊者難陀語諸比丘尼：「諸姊妹！汝等當問，我今當為汝等說法。汝等解者當說言解，若不解者當說不解。於我所說義，若當解者，當善受持；若不解者，汝當更問，當為汝說。」 ^276-15

諸比丘尼白尊者難陀言：「我等今日聞尊者教，令我等問，告我等言：汝等若未解者，今悉當問；已解者當言解，未解者當言不解。於我所說義，已解者當奉持；未解者，當復更問。我等聞此，心大歡喜。未解義者，今日當問。」 ^276-16

爾時，尊者難陀告諸比丘尼：「云何姊妹？於眼內入處觀察，是我、異我、相在不？」 ^276-17

答言：「不也，尊者難陀！」 ^276-18

「耳、鼻、舌、身、意內入處觀察，是我、異我、相在不？」 ^276-19

答言：「不也，尊者難陀！所以者何？尊者難陀！我等已曾於此法如實知見，於六內入處觀察無我，我等已曾作如是意解，六內入處無我。」 ^276-20

尊者難陀告諸比丘尼：「善哉！善哉！姊妹！應如是解，六內入處觀察無我。諸比丘尼！色外入處，是我、異我、相在不？」 ^276-21

答言：「不也，尊者難陀！」 ^276-22

「聲、香、味、觸、法外入處，是我、異我、相在不？」 ^276-23

答言：「不也，尊者難陀！所以者何？尊者難陀！我已曾於六外入處，如實觀察無我；我常作此意解，六外入處如實無我。」 ^276-24

尊者難陀讚諸比丘尼：「善哉！善哉！汝於此義應如是觀，六外入處無我。若緣眼、色生眼識，彼眼識是我、異我、相在不？」 ^276-25

答言：「不也，尊者難陀！」 ^276-26

「耳、鼻、舌、身；意、法緣，生意識，彼意識是我、異我、相在不？」 ^276-27

答言：「不也，尊者難陀！所以者何？我已曾於此六識身，如實觀察無我；我亦常作是意解，六識身如實無我。」 ^276-28

尊者難陀告諸比丘尼：「善哉！善哉！姊妹！汝於此義，應如是觀察，六識身如實無我。緣眼、色，生眼識，三事和合生觸，彼觸是我、異我、相在不？」 ^276-29

答言：「不也，尊者難陀！」 ^276-30

「耳、鼻、舌、身；意、法緣，生意識，三事和合生觸，彼觸是我、異我、相在不？」 ^276-31

答言：「不也，尊者難陀！所以者何？我已曾於此六觸，觀察如實無我；我亦常如是意解，六觸如實無我。」 ^276-32

尊者難陀告諸比丘尼：「善哉！善哉！當如實觀察，於六觸身如實無我。緣眼、色，〔生眼識〕，三事和合觸，觸緣受，彼觸緣受是我、異我、相在不？」 ^276-33

答言：「不也，尊者難陀！」 ^276-34

「耳、鼻、舌、身；意、法緣，生意識，三事和合觸，觸緣受，彼受是我、異我、相在不？」 ^276-35

答言：「不也，尊者難陀！所以者何？我等曾於此六受身，如實觀察無我；我亦常作此意解，六受身如實無我。」 ^276-36

尊者難陀告諸比丘尼：「善哉！善哉！汝於此義，應如是觀察，此六受身如實無我。緣眼、色，生眼識，三事和合生觸，觸緣想，彼想是我、異我、相在不？」 ^276-37

答言：「不也，尊者難陀！」 ^276-38

「耳、鼻、舌、身；意、法緣，生意識，三事和合生觸，觸緣想，彼想是我、異我、相在不？」 ^276-39

答言：「不也，尊者難陀！所以者何？我曾於此六想身，如實觀察無我；我亦常作此意解，六想身如實無我。」 ^276-40

尊者難陀告諸比丘尼：「善哉！善哉！比丘尼！汝於此義，應如是觀察，此六想身如實無我。緣眼、色，生眼識，三事和合觸，觸緣思，彼思是我、異我、相在不？」 ^276-41

答言：「不也，尊者難陀！」 ^276-42

「耳、鼻、舌、身；意、法緣，生意識，三事和合觸，觸緣思，彼思是我、異我、相在不？」 ^276-43

答言：「不也，尊者難陀！所以者何？我曾於此六思身，如實觀察無我；我常作此意解，此六思身如實無我。」 ^276-44

尊者難陀告諸比丘尼：「善哉！善哉！比丘尼！汝於此義，應如是觀察，此六思身如實無我。緣眼、色，生眼識，三事和合觸，觸緣愛，彼愛是我、異我、相在不？」 ^276-45

答言：「不也，尊者難陀！」 ^276-46

「耳、鼻、舌、身；意、法緣，生意識，三事和合觸，觸緣愛，彼愛是我、異我、相在不？」 ^276-47

答言：「不也，尊者難陀！所以者何？我曾於此六愛身，如實觀察無我；我常作此意解，此六愛身如實無我。」 ^276-48

尊者難陀告諸比丘尼：「汝於此義，應如是觀察，此六愛身如實無我。姊妹！譬因膏油、因炷，燈明得然。彼油無常，炷亦無常，火亦無常，器亦無常。若有作是言：無油、無炷、無火、無器，而所依起燈光，常、恆、住、不變易，作是說者為等說不？」 ^276-49

答言：「不也，尊者難陀！所以者何？緣油、炷、器然燈，彼油、炷、器悉無常，若無油、無炷、無器，所依燈光亦復隨滅、息、沒、清涼、真實。」 ^276-50

「如是姊妹！此六內入處無常，若有說言，此六內入處因緣生喜樂，常、恆、住、不變易、安隱，是為等說不？」 ^276-51

答言：「不也，尊者難陀！所以者何？我等曾如實觀察：彼彼法緣，生彼彼法；彼彼緣法滅，彼彼生法亦復隨滅、息、沒、清涼、真實。」 ^276-52

尊者難陀告諸比丘尼：「善哉！善哉！比丘尼！汝於此義應如是觀察：彼彼法緣，生彼彼法；彼彼法緣滅，彼彼生法亦復隨滅、息、沒、寂靜、清涼、真實。諸姊妹！譬如大樹、根、莖、枝、葉，根亦無常，莖、枝、葉皆悉無常。若有說言，無彼樹根、莖、枝、葉，唯有其影，常、恆、住、不變易、安隱者，為等說不？」 ^276-53

答言：「不也，尊者難陀！所以者何？如彼大樹、根、莖、枝、葉，彼根亦無常，莖、枝、葉亦復無常。無根、無莖、無枝、無葉，所依樹影一切悉無。」 ^276-54

「諸姊妹！若緣外六入處無常，若言外六入處因緣生喜樂，〔常〕、恆、住、不變易、安隱者，此為等說不？」 ^276-55

答言：「不也，尊者難陀！所以者何？我曾於此義如實觀察：彼彼法緣，生彼彼法；彼彼法緣滅，彼彼生法亦復隨滅、息、沒、寂靜、清涼、真實。」 ^276-56

尊者難陀告諸比丘尼：「善哉！善哉！姊妹！汝於此義，當如實觀察：彼彼法緣，生彼彼法；彼彼法緣滅，彼彼生法亦復隨滅、息、沒、寂滅、清涼、真實。諸姊妹！聽我說譬，夫智者因譬得解。譬如善屠牛師、屠牛弟子，手執利刀，解剝其牛，乘間而剝，不傷內肉，不傷外皮，解其〔肢〕節、筋骨，然後還以皮覆其上。若有人言，此牛皮、肉全而不離，為等說不？」 ^276-57

答言：「不也，尊者難陀！所以者何？彼善屠牛師、屠牛弟子，手執利刀，乘間而剝，不傷皮肉，肢節、筋骨悉皆斷截，還以皮覆上；皮、肉已離，非不離也。」 ^276-58

「姊妹！我說〔斯〕譬，今當說義：牛者，譬人身麤色，如《篋毒蛇經》廣說。肉者，謂內六入處。外皮者，謂外六入處。屠牛者，謂學見跡。皮、肉中間筋骨者，謂貪喜俱。利刀者，謂利智慧。多聞聖弟子以智慧利刀，斷截一切結、縛、使、煩惱、上煩惱、纏。是故諸姊妹！當如是學：於所可樂法，心不應著，斷除貪故；所可瞋法，不應生瞋，斷除瞋故；所可癡法，不應生癡，斷除癡故。於五受陰當觀生、滅，於六觸入處當觀集、滅，於四念處當善繫心住七覺分。修七覺分已，於其欲漏，心不緣著，心得解脫；於其有漏，心不緣著，心得解脫；於無明漏，心不緣著，心得解脫。諸姊妹！當如是學！」 ^276-59

爾時，尊者難陀為諸比丘尼說法，示、教、照、喜；示、教、照、喜已，從座起去。 ^276-60

時摩訶波闍波提比丘尼，與五百比丘尼，眷屬圍遶，往詣佛所，稽首禮足，退住一面，乃至為佛作禮而去。 ^276-61

爾時，世尊知摩訶波闍波提比丘尼去已，告諸比丘：「譬如明月十四日夜，多眾觀月，為是滿耶？為未滿耶？當知彼月未究竟滿。如是善男子難陀，為五百比丘尼正教授、正說法，於其解脫猶未究竟。然此等比丘尼命終之時，不見一結不斷，能使彼還生於此世。」 ^276-62

爾時，世尊復告難陀：「更為諸比丘尼說法。」 ^276-63

爾時，尊者難陀默然奉教。夜過晨朝，持缽，入城乞食。食已，乃至往詣王園，就座而坐。為諸比丘尼說法，示、教、照、喜；示、教、照、喜已，從座起去。 ^276-64

摩訶波闍波提比丘尼，復於異時，與五百比丘尼，前後圍遶，往詣佛所，稽首禮足，乃至作禮而去。 ^276-65

爾時，世尊知摩訶波闍波提比丘尼去已，告諸比丘：「譬如明月十五日夜，無有人疑月滿不滿者，然其彼月究竟圓滿。如是善男子難陀，為諸比丘尼說如是正教授，究竟解脫。若命終時，無有說彼道路所趣，此當知即是苦邊。」是為世尊為五百比丘尼〔授〕第一果記。 ^276-66

佛說此經已，諸比丘聞佛所說，歡喜奉行。^276-67

## 律儀不律儀經 ^s277

如是我聞：一時，佛住舍衛國祇樹給孤獨園。 ^277-1

爾時，世尊告諸比丘：「有不律儀、律儀。諦聽！善思！當為汝說。 ^277-2

云何不律儀？ ^277-3a

眼根不律儀所攝護，眼識著色，緣著故以生苦受，苦受故不一其心，不一心故不得如實知見，不得如實知見故不離疑惑，不離疑惑故由他所誤而常苦住。 ^277-3b

耳、鼻、舌、身、意，亦復如是。 ^277-3c

是名不律儀。 ^277-3d

云何律儀？ ^277-4a

眼根律儀所攝護，眼識識色，心不染著，心不染著已〔常樂更〕住，心樂住已常一其心，一其心已如實知見，如實知見已離諸疑惑，離諸疑惑已不由他誤，常安樂住。 ^277-4b

耳、鼻、舌、身、意，亦復如是。 ^277-4c

是名律儀。」 ^277-4d

佛說此經已，諸比丘聞佛所說，歡喜奉行。^277-5

## 退不退經 ^s278

如是我聞：一時，佛住舍衛國祇樹給孤獨園。 ^278-1

爾時，世尊告諸比丘：「有退、不退法、〔六勝〕入處。諦聽！善思！當為汝說。 ^278-2

云何退法？ ^278-3

謂眼識色，生欲覺，彼比丘歡喜、讚歎、執取、繫著，隨順彼法迴轉，當知是比丘退諸善法。世尊所說，是名退法。 ^278-4a

耳、鼻、舌、身、意，亦復如是。 ^278-4b

云何名不退法？ ^278-5

眼識色緣，不生欲覺結，彼比丘不喜、不讚歎、不執取、不繫著，於彼法不隨順迴轉，當知是比丘不退轉諸善法。世尊說是不退法。 ^278-6a

耳、鼻、舌、身、意，亦復如是。 ^278-6b

云何六勝入處？ ^278-7

眼識色緣，不生欲覺結染著，當知是比丘勝彼入處；勝彼入處，是世尊所說。 ^278-8a

耳、鼻、舌、身、意，亦復如是。 ^278-8b

若彼比丘於六勝入處勝已，貪欲結斷，瞋恚、愚癡結斷。譬如王者，摧敵勝怨，名曰勝王；斷除眾結，名勝婆羅門。」 ^278-9

佛說此經已，諸比丘聞佛所說，歡喜奉行。^278-10

## 調伏經 ^s279

如是我聞：一時，佛住舍衛國祇樹給孤獨園。 ^279-1

爾時，世尊告諸比丘：「於此六根不調伏、不關閉、不守護、不執持、不修習，於未來世必受苦報。何等為六根？ ^279-2

眼根不調伏，不關閉、不守護、不修習、不執持，於未來世必受苦報。 ^279-3a

耳、鼻、舌、身、意根，亦復如是。 ^279-3b

愚癡無聞凡夫，眼根見色，執受相，執受隨形好，任彼眼根趣向，不律儀執受住，〔世間貪憂〕惡不善法以漏其心，此等不能執持律儀，防護眼根。 ^279-4a

耳、鼻、舌、身、意根，亦復如是。 ^279-4b

如是於六根不調伏、不關閉、不守護、不執持、不修習，於未來世必受苦報。 ^279-5

云何六根善調伏、善關閉、善守護、善執持、善修習，於未來世必受樂報？ ^279-6

多聞聖弟子，眼見色，不取色相，不取隨形好，任其眼根之所趣向，常住律儀，世間貪憂惡不善法不漏其心，能生律儀，善護眼根。 ^279-7a

耳、鼻、舌、身、意根，亦復如是。 ^279-7b

如是〔於〕六根善調伏、善關閉、善守護、善執持、善修習，於未來世必受樂報。」 ^279-8

即說偈言：
於六觸入處，住於不律儀，是等諸比丘，長夜受大苦。
斯等於律儀，常當勤修習，正信心不二，諸漏不漏心。
眼見於彼色，可意不可意，可意不生欲，不可不憎惡。
耳聞彼諸聲，亦有念不念，於念不樂著，不念不起惡。
鼻根之所嗅，若香若臭物，等心於香臭，無欲亦無違。
所食於眾味，彼亦有美惡，美味不起貪，惡味亦不擇。
樂觸以觸身，不生於放逸，為苦觸所觸，不生過惡想，
平等捨苦樂，不滅者令滅。心意所觀察，彼種彼種相，
虛偽而分別，欲貪轉增廣，覺悟彼諸惡，安住離欲心。
善攝此六根，六境觸不動，摧伏眾魔怨，度生死彼岸。 ^279-9

佛說此經已，諸比丘聞佛所說，歡喜奉行。^279-10

## 頻頭城經 ^s280

如是我聞：一時，世尊在拘薩羅國人間遊行，到頻頭城北，申恕林中。 ^280-1

爾時，頻頭城中婆羅門、長者，皆聞世尊於拘薩羅國人間遊行，住頻頭城申恕林中。聞已，悉共出城，至申恕林，詣世尊所，稽首禮足，退坐一面。 ^280-2

爾時，世尊告頻頭城婆羅門、長者：「若人問汝言：何等像類沙門、婆羅門，不應恭敬尊重、禮事供養？ ^280-3

汝當答言：若沙門、婆羅門，眼見色，未離貪、未離欲、未離愛、未離渴、未離念，內心不寂靜，所行非法，所行疏澀行。 ^280-4a

耳、鼻、舌、身；意、法，亦復如是。 ^280-4b

如是像類比丘，不應恭敬尊重、禮事供養。作是說已，當復問言：何故如此像類沙門、婆羅門，不應恭敬尊重、禮事供養？ ^280-5

汝應答言：我等眼見色，不離欲、不離愛、不離渴、不離念，內心不寂靜。 ^280-6a

耳、鼻、舌、身；意、法，亦復如是。 ^280-6b

彼沙門、婆羅門，眼見色，亦不離貪、不離欲、不離愛、不離渴、不離念，內心不寂靜，行非法行、疏澀行。 ^280-7a

耳、鼻、舌、身；意、法，亦復如是。 ^280-7b

我於斯等求其差別，不見差別之行，是故我於斯等像類沙門、婆羅門，不應恭敬尊重、禮事供養。若復問言：何等像類沙門、婆羅門所，應恭敬尊重、禮事供養？ ^280-8

汝應答言：若彼眼見色，離貪、離欲、離愛、離渴、離念，內心寂靜，不行非法行，行等行，不疏澀行。 ^280-9a

耳、鼻、舌、身；意、法，亦復如是。 ^280-9b

如是像類沙門、婆羅門所，應恭敬尊重、禮事供養。若復問言：何故於此像類沙門、婆羅門，恭敬尊重、禮事供養？ ^280-10

汝應答言：我等眼見色，不離貪、不離欲、不離愛、不離渴、不離念，內心不寂靜，行非法行，行疏澀行。 ^280-11a

耳、鼻、舌、身；意、法，亦復如是。 ^280-11b

斯等像類沙門、婆羅門，離貪、離欲、離渴、離念，內心寂靜，行如法行，不行疏澀行。 ^280-12a

耳、鼻、舌、身；意、法，亦復如是。 ^280-12b

我等於彼求其差別，見差別故，於彼像類沙門、婆羅門所，應恭敬尊重，禮事供養。如是說已，若復問言：彼沙門、婆羅門有何行，有何形貌，有何相，汝等知是沙門、婆羅門，離貪向、調伏貪，離恚向、調伏恚，離癡向、調伏癡？ ^280-13

汝應答言：我見彼沙門、婆羅門，有如是像類：在空閑處，林中、樹下，卑床、草蓐，修行遠離，離諸女人，近樂獨人同禪思者。若於彼處，無眼見色可生樂著，無耳、聲，鼻、香，舌、味，身、觸可生樂著。若彼沙門、婆羅門，有如是行，如是形貌，如是相，令我等知是沙門、婆羅門，離貪向、調伏貪，離恚向、調伏恚，離癡向、調伏癡。」 ^280-14

時諸沙門、婆羅門長者白佛言：「奇哉世尊！不自譽，不毀他，正說其義。各各自於諸入處，分別染汙、清淨，廣說緣起，如如來、應、等正覺說。 ^280-15

譬如士夫，溺者能救、閉者能開、迷者示路、闇處然燈。 ^280-16

世尊亦復如是，不自譽，不毀他，正說其義，乃至如如來、應、等正覺說。」 ^280-17

爾時，頻頭城婆羅門、長者，聞佛所說，歡喜作禮而去。^280-18

## 縈髮目揵連經 ^s281

如是我聞：一時，佛住王舍城迦蘭陀竹園。 ^281-1

時有縈髮目揵連出家，來詣佛所，共相問訊，問訊已，退坐一面。 ^281-2

爾時，世尊告縈髮目揵連：「汝從何來？」 ^281-3

縈髮目揵連白佛言：「我從彼眾多種種異道，沙門、婆羅門、遮羅迦出家集會未曾講堂聽法，從彼林來。」 ^281-4

佛告縈髮目揵連：「汝為何等福力故，從彼眾多種種異道，沙門、婆羅門、遮羅迦出家所聽其說法？」 ^281-5

縈髮目揵連言：「我試聽其競勝論義福利，聽其相違反論議福利故。」 ^281-6

佛告目揵連：「長夜久遠，種種異道，沙門、婆羅門、遮羅迦出家，競勝論議，相違反論議福利，迭相破壞。」 ^281-7

縈髮目揵連白佛言：「瞿曇！為諸弟子說何等法福利，令彼轉為人說，不謗如來，不增不減，誠說法說，法次法說，無有餘人能來比挍、難詰、訶責？」 ^281-8

佛告〔目揵連〕：「明、解脫果報福利，為人轉說者，不謗如來，不乖其理，法次法說，無有能來比挍、難詰、嫌責。」 ^281-9

縈髮目揵連白佛言：「瞿曇！諸弟子有法修、習、多修習，令明、解脫福利滿足者不？」 ^281-10

佛告縈髮目揵連：「有七覺分，修、習、多修習，明、解脫福利滿足。」 ^281-11

縈髮目揵連白佛言：「有法〔修、習、多〕修習，能令七覺分滿足不？」 ^281-12

佛告縈髮目揵連：「有四念處，修、習、多修習，能令七覺分滿足。」 ^281-13

縈髮目揵連白佛：「復有法修、習、多修習，令四念處滿足不？」 ^281-14

佛告縈髮目揵連：「有三妙行，修、習、多修習，能令四念處滿足。」 ^281-15

縈髮目揵連白佛言：「復有法修、習、多修習，令三妙行滿足不？」 ^281-16

佛告目揵連：「有六觸入處律儀，修、習、多修習，令三妙行滿足。」 ^281-17

縈髮目揵連白佛言：「云何六觸入處律儀，修、習、多修習，令三妙行滿足？」 ^281-18

佛告目揵連：「若眼見適意、可愛念、能長養欲樂、令人緣著之色，彼比丘見已，不喜、不讚歎、不緣、不著、不住。若眼見不適意、不可愛念、順於苦覺之色，諸比丘見已，不畏、不惡、不嫌、不恚。於彼好色起，眼見已，永不緣著；不好色起，眼見已，永不緣著。內心安住不動，善修解脫，心不懈倦。 ^281-19a

耳、鼻、舌、身、意識法，亦復如是。 ^281-19b

如是於六觸入修、習、多修習，滿足三妙行。 ^281-20

云何修三妙行，滿足四念處？ ^281-21

多聞聖弟子，於空閑處，林中、樹下，作如是學，如是思惟：此身惡行，現世、後世必得惡報。我若行身惡行者，心當自生厭悔，他亦嫌薄，大師亦責，諸梵行者亦復以法而嫌我，惡名流布遍於諸方；身壞命終，當墮地獄。於身惡行，見現世、後世如是果報，是故除身惡行，修身妙行。 ^281-22a

口、意惡行，亦復如是。 ^281-22b

是名修習三妙行已，得四念處清淨滿足。 ^281-23

云何修四念處，得七覺分滿足？ ^281-24

目揵連！比丘如是順身身觀住，彼順身身觀住時，攝念安住不忘，爾時方便修習念覺分；方便修習念覺分已，得念覺分滿足。於彼心念選擇於法，覺想思量，爾時方便修習擇法覺分；方便修習擇法覺分已，逮得擇法覺分滿足。選擇彼法，覺想思量，方便修習精進覺分；方便修習精進覺分已，逮得精進覺分滿足。勤精進已，生歡喜心，爾時修習方便歡喜覺分；修習歡喜覺分已，逮得歡喜覺分滿足。心歡喜已，身心止息，爾時修習猗息覺分；修習猗息覺分已，逮得猗息覺分滿足。身心息已，得三摩提，爾時修習定覺分；修習定覺分已，定覺分滿足。謂一其心，貪憂滅息，內心行捨，方便修習捨覺分；方便修習捨覺分已，逮得捨覺分清淨滿足。 ^281-25a

受、心、法念處，亦如是說。 ^281-25b

如是修習四念處，七覺分滿足。 ^281-26

云何修習七覺分，明、解脫滿足？ ^281-27

目揵連！若比丘修念覺分，依遠離、依離欲、依滅，捨於進趣；修念覺分，逮得明、解脫清淨滿足。 ^281-28a

乃至修習捨覺分，亦如是說。 ^281-28b

是名修習七覺分已，明、解脫清淨滿足。如是目揵連！〔法法相依〕，從此岸而到彼岸。」 ^281-29

說是法時，縈髮目揵連遠塵、離垢，得法眼淨。時縈髮目揵連，見法、得法、知法、入法、度諸疑惑、不由於他、於諸法律得無所畏；從座起，整衣服，為佛作禮，合掌白佛言：「我今寧得於正法律出家，得具足比丘分不？」 ^281-30

佛告目揵連：「汝今已得於正法律出家，具足得比丘分。」 ^281-31

〔目揵連〕得出家已，專精思惟，不放逸住，乃至成阿羅漢。^281-32

## 諸根修經 ^s282

如是我聞：一時，佛住〔迦徵〕伽羅牟真鄰陀林中。 ^282-1

時有年少，名〔鬱多羅〕，是波羅奢那弟子，來詣佛所，恭敬問訊已，退坐一面。 ^282-2

爾時，世尊告〔鬱多羅〕：「汝師波羅奢那，為汝等說修諸根不？」 ^282-3

〔鬱多羅〕言：「說已，瞿曇！」 ^282-4

佛告〔鬱多羅〕：「汝師波羅奢那，云何說修諸根？」 ^282-5

〔鬱多羅〕白佛言：「我師波羅奢那說：眼不見色，耳不聽聲，是名修根。」 ^282-6

佛告〔鬱多羅〕：「若如汝波羅奢那說，盲者是修根不？所以者何？如唯盲者眼不見色。」 ^282-7

爾時，尊者阿難在世尊後，執扇扇佛。尊者阿難語〔鬱多羅〕言：「如波羅奢那所說，聾者是修根不？所以者何？唯聾者耳不聞聲。」 ^282-8

爾時，世尊告尊者阿難：「異於賢聖法律無上修諸根。」 ^282-9

阿難白佛言：「唯願世尊為諸比丘說賢聖法律無上修根！諸比丘聞已，當受奉行。」 ^282-10

佛告阿難：「諦聽！善思！當為汝說。緣眼、色，生眼識，見可意色，欲修如來厭離，正念、正智。眼、色緣，生眼識，不可意，〔欲〕修如來不厭離，正念、正智。眼、色緣，生眼識，可意、不可意，欲修如來厭離、不厭離，正念、正智。眼、色緣，生眼識，不可意、可意，欲修如來不厭離、厭離，正念、正智。眼、色緣，生眼識，可意、不可意、可不可意，欲修如來厭、不厭俱離，捨心住，正念、正智。如是阿難！若有於此五句，心善調伏，善關閉，善守護，善攝持，善修習，是則於眼、色無上修根。 ^282-11a

耳、鼻、舌、身；意、法，亦如是說。 ^282-11b

阿難！是名賢聖法律無上修根。」 ^282-12

尊者阿難白佛言：「世尊！云何賢聖法律，為賢聖修根？」 ^282-13

佛告阿難：「眼、色緣，生眼識，生可意、生不可意、生可意不可意，彼聖弟子如是如實知：我眼、色緣，生眼識，生可意、生不可意、生可意不可意。此則寂滅，此則勝妙，所謂俱捨；得彼捨已，離厭、不厭，譬如力士〔彈指〕頃。如是眼、色緣，生眼識，生可意、生不可意、生可意不可意，俄爾盡滅，得離厭不厭捨。 ^282-14a

如是耳、聲緣，生耳識，生可意、生不可意、生可意不可意。聖弟子如是如實知：我耳識聞聲，生可意、生不可意、生可意不可意。此則寂滅、勝妙，所謂為捨；得捨已，離厭，不厭，譬如大力士夫，彈指發聲即滅。如是耳、聲緣，生耳識，生可意、生不可意、生可意不可意，生已盡滅，是則為捨；得彼捨已，離厭、不厭。 ^282-14b

鼻、香緣，生鼻識，生可意、生不可意、生可意不可意。聖弟子如是如實知：鼻、香緣，生鼻識，生可意、生不可意、生可意不可意。此則寂滅，此則勝妙，所謂為捨；得彼捨已，離厭、不厭，譬如〔蓮華〕，水所不染。如是鼻、香緣，生鼻識，生可意、生不可意、生可意不可意，生已盡滅，所謂為捨；得彼捨已，離厭、不厭。 ^282-14c

舌、味緣，生舌識，生可意、生不可意、生可意不可意。彼聖弟子如是如實知：舌、味緣，生舌識，生可意、生不可意、生可意不可意，生已盡滅，寂滅、勝妙，所謂為捨；得彼捨已，離厭、不厭，譬如力士舌端唾沫，盡唾令滅。如是舌、味緣，生舌識，生可意、生不可意、生可意不可意，生已盡滅，所謂為捨；得彼捨已，離厭、不厭。身、觸緣，生身識，生可意、生不可意、生可意不可意，生已盡滅。聖弟子如是如實知。 ^282-14d

身、觸緣，生身識，生可意、生不可意、生可意不可意，生已盡滅，寂滅、勝妙，所謂為捨；得彼捨已，離厭、不厭，譬如鐵丸燒令極熱，小渧水灑，尋即消滅。如是身、觸緣，生身識，生可意、生不可意、生可意不可意，生已盡滅，所謂為捨；得彼捨已，離厭，不厭。 ^282-14e

意、法緣，生意識，生可意、生不可意、生可意不可意，生已速滅。聖弟子如是如實知：意法、緣，生意識，生可意、生不可意、生可意不可意，生已盡滅，是則寂滅，是則勝妙，所謂為捨；得彼捨已，離厭、不厭，譬如力士斷多羅樹頭。如是意、法緣，生意識，生可意、生不可意、生可意不可意，生已盡滅，所謂為捨；得彼捨已，離厭、不厭。 ^282-14f

阿難！是為賢聖法律，為聖弟子修諸根。」 ^282-15

「云何為〔聖法律學〕見跡？」 ^282-16

佛告阿難：「眼、色緣，生眼識，生可意、生不可意、生可意不可意，彼聖弟子慚恥、厭惡。 ^282-17a

耳、鼻、舌、身；意、法緣，生意識，生可意、生不可意、生可意不可意，彼聖弟子慚恥、厭惡。 ^282-17b

阿難！是名賢聖法律學見跡。 ^282-18

阿難是名賢聖法律無上修諸根，已說賢聖修諸根，已說學見跡。 ^282-19

阿難！我為諸聲聞所作，所作已作，汝等當作所作，廣說如《篋毒蛇經》。」 ^282-20

佛說此經已，尊者阿難聞佛所說，歡喜奉行。^282-21

## 種樹經 ^s283

如是我聞：一時，佛住舍衛國祇樹給孤獨園。 ^283-1

爾時，世尊告諸比丘：「若於結所繫法，隨生味著、顧念、心縛則愛生；愛緣取，取緣有，有緣生，生緣老病死、憂悲惱苦，如是如是純大苦聚集。 ^283-2a

如人種樹，初小軟弱，愛護令安，壅以糞土，隨時溉灌，冷暖調適，以是因緣，然後彼樹得增長大。 ^283-2b

如是比丘！結所繫法，味著將養則生恩愛；愛緣取，取緣有，有緣生，生緣老病死、憂悲惱苦，如是如是純大苦聚集。 ^283-2c

若於結所繫法，隨順無常觀，住生滅觀、無欲觀、滅觀、捨觀，不生顧念，心不縛著，則愛滅；愛滅則取滅，取滅則有滅，有滅則生滅，生滅則老病死、憂悲惱苦滅，如是如是純大苦聚滅。 ^283-3a

猶如種樹，初小軟弱，不愛護，不令安隱，不壅糞土，不隨時溉灌，冷暖不適，不得增長。若復斷根、截枝，段段斬截，分分解析，風飄、日炙，以火焚燒，燒以成糞，或颺以疾風，或投之流水。 ^283-3b

比丘！於意云何？非為彼樹斷截其根，乃至焚燒，令其磨滅，於未來世成不生法耶？」 ^283-3c

答言：「如是，世尊！」 ^283-3d

「如是比丘！於結所繫法，隨順無常觀，住生滅觀、無欲觀、滅觀、捨觀，不生顧念，心不縛著則愛滅；愛滅則取滅，取滅則有滅，有滅則生滅，生滅則老病死、憂悲惱苦滅，如是如是純大苦聚滅。」 ^283-3e

佛說此經已，諸比丘聞佛所說，歡喜奉行。^283-4

## 大樹經 ^s284

如是我聞：一時，佛住舍衛國祇樹給孤獨園。 ^284-1

爾時，世尊告諸比丘：「若於所取法，隨生味著、顧念、〔心縛〕，其心驅馳，追逐名色；名色緣六入處，六入處緣觸，觸緣受，受緣愛，愛緣取，取緣有，有緣生，生緣老病死、憂悲惱苦，如是如是純大苦聚集。 ^284-2a

譬大樹，根幹、枝條、柯葉、華果，下根深固，壅以糞土，溉灌以水，彼樹堅固，永世不朽。 ^284-2b

如是比丘！於所取法，隨生味著、顧念、心縛，其心驅馳，追逐名色；名色緣六入處，六入處緣觸，觸緣受，受緣愛，愛緣取，取緣有，有緣生，生緣老病死、憂悲惱苦，如是如是純大苦聚集。 ^284-2c

若於所取法，隨順無常觀，住生滅觀、無欲觀、滅觀、厭觀，心不顧念，無所縛著，識則不驅馳追逐名色，則名色滅；名色滅則六入處滅，六入處滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老病死、憂悲惱苦滅，如是如是則純大苦聚滅。 ^284-3a

猶如種樹，不隨時愛護，令其安隱，不壅糞土，不隨時溉灌，冷暖不適，不得增長。若復斷根、截枝，段段斬截，分分解析，風飄、日炙，以火焚燒，燒以成糞，或颺以疾風，或投之流水。 ^284-3b

比丘！於意云何？非為彼樹斷截其根，乃至焚燒，令其磨滅，於未來世成不生法耶？」 ^284-3c

答言：「如是，世尊！」 ^284-3d

「如是比丘！於所取法，隨順無常觀，住生滅觀、無欲觀、滅觀、捨觀，不生顧念，心不縛著，識不驅馳追逐名色則名色滅；名色滅則六入處滅，六入處滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老病死、憂悲惱苦滅，〔如是如是〕純大苦聚滅。」 ^284-3e

佛說此經已，諸比丘聞佛所說，歡喜奉行。^284-4

## 佛縛經 ^s285

如是我聞：一時，佛住舍衛國祇樹給孤獨園。 ^285-1

爾時，世尊告諸比丘：「我憶宿命，未成正覺時，獨一靜處，專精禪思，生如是念：世間難入，所謂若生、若老、若病、若死、若遷、若受生，然諸眾生生、老、死，上及所依，不如實知。 ^285-2a

我作是念：何法有故生有？何法緣故生有？即正思惟，起無間等知，有有故生有，有緣故生有。 ^285-2b

復思惟：何法有故有有？何法緣故有有？即正思惟，如實無間等起知，取有故有有，取緣故有有。 ^285-2c

又作是念：〔復〕何法有故取有？何法緣故取有？即正思惟，如實無間等起知，取法味著、顧念、心縛，愛欲增長，彼愛有故取有；愛故緣取，取緣有，有緣生，生緣老病死、憂悲惱苦，如是如是純大苦聚集。 ^285-2d

諸比丘！於意云何？譬如緣膏油及炷，燈明得燒，數增油、炷，彼燈明得久住不？」 ^285-2e

答言：「如是，世尊！」 ^285-2f

「如是諸比丘！於色取味著、顧念、〔心縛〕，增長愛緣故取，取緣有，有緣生，生緣老病死、憂悲惱苦，如是如是純大苦聚集。 ^285-2g

我時復作是念：何法無故無此老病死？何法滅故老病死滅？即正思惟，起如實無間等，無生則無老病死，生滅故則老病死滅。 ^285-3a

復作是念；何法無故無生？何法滅故生滅？即正思惟，起如實無間等，有無故生無，有滅故生滅。 ^285-3b

又復思惟：何法無故有無？何法滅故有滅？即正思惟，生如實無間等觀，取無故有無，取滅故有滅。 ^285-3c

又作是念：何法無故取無？何法滅故取滅？即正思惟，生如實無間等觀，所取法無常、生滅、離欲、滅盡、捨離，心不顧念、心不縛著，愛則滅；彼愛滅故取滅，取滅故有滅，有滅故生滅，生滅故老病死、憂悲惱苦滅，如是如是純大苦聚滅。 ^285-3d

諸比丘！於意云何？譬如油、炷然燈，若不增油、治炷，非彼燈明未來不生、盡、磨滅耶？」 ^285-3e

〔比丘白佛言〕：「如是，世尊！」 ^285-3f

「如是諸比丘！於所取法，觀察無常、生滅、離欲、滅盡、捨離，心不顧念，心不縛著，愛則滅；愛滅則取滅，乃至純大苦聚滅。」 ^285-3g

佛說此經已，諸比丘聞佛所說，歡喜奉行。^285-4

## 取經 ^s286

如是我聞：一時，佛住舍衛國祇樹給孤獨園。 ^286-1

爾時，世尊告諸比丘：「我憶宿命，未成正覺時，獨一靜處，專精禪思，如上廣說。 ^286-2a

差別者：譬如載樵十束、二十束、三十束、四十束、五十束、百束、千束、百千束，積聚燒然，作大火聚。 ^286-2b

若復有人增其乾草、樵薪，諸比丘！於意云何？此火相續，長夜熾然不？」 ^286-2c

比丘白佛言：「如是，世尊！」 ^286-2d

「如是諸比丘！於所取法，味著、顧念、心縛著，增其愛緣取，取緣有，乃至純大苦聚集。 ^286-2e

諸比丘！若彼火聚熾然，不增樵草，諸比丘於意云何？彼火當滅不？」 ^286-3a

答言：「如是，世尊！」 ^286-3b

「如是諸比丘！於所取法，觀察無常、生滅、離欲、滅盡、捨離，心不顧念，縛著，愛則滅；愛滅則取滅，如是廣說乃至純大苦聚滅。」 ^286-3c

佛說此經已，諸比丘聞佛所說，歡喜奉行。^286-4

## 城邑經 ^s287

如是我聞：一時，佛住舍衛國祇樹給孤獨園。 ^287-1

爾時，世尊告諸比丘：「我憶宿命，未成正覺時，獨一靜處，專精禪思，作是念：何法有故老死有？何法緣故老死有？即正思惟，生如實無間等，生有故老死有，生緣故老死有。如是有、取、愛、受、觸、六入處、名色。 ^287-2a

何法有故名色有？何法緣故名色有？即正思惟，如實無間等生，識有故名色有，識緣故有名色有。 ^287-2b

我作是思惟時，齊識而還，不能過彼：謂緣識名色，緣名色六入處，緣六入處觸，緣觸受，緣受愛，緣愛取，緣取有，緣有生，緣生老病死、憂悲惱苦，如是如是純大苦聚集。 ^287-2c

我時作是念：何法無故〔則〕老死無？何法滅故老死滅？即正思惟，生如實無間等，生無故老死無，生滅故老死滅。如是生、有、取、愛、受、觸、六入處、名色、識、行廣說。 ^287-3a

我復作是思惟：何法無故行無？何法滅故行滅？即正思惟，如實無間等，無明無故行無，無明滅故行滅；行滅故識滅，識滅故名色滅，名色滅故六入處滅，六入處滅故觸滅，觸滅故受滅，受滅故愛滅，愛滅故取滅，取滅故有滅，有滅故生滅，生滅故老病死、憂悲惱苦滅，如是如是純大苦聚滅。 ^287-3b

我時作是念：我得古仙人道，古仙人逕，古仙人道跡；古仙人從此跡去，我今隨去。 ^287-4a

譬如有人遊於曠野，披荒覓路，忽遇故道、古人行處，彼則隨行。漸漸前進，見故城邑，故王宮殿，園觀、浴池，林木清淨。彼作是念：我今當往白王令知。即往白王；大王當知！我遊曠野，披荒求路，忽見故道、古人行處，我即隨行。我隨行已，見故城邑，故王宮殿，園觀、浴池，林流清淨。大王可往，居止其中。王即往彼，止住其中，豐樂安隱，人民熾盛。 ^287-4b

今我如是，得古仙人道，古仙人逕，古仙人跡；古仙人去處，我得隨去，謂八聖道：正見、正志、正語、正業、正命、正方便、正念、正定。 ^287-4c

我從彼道，見老病死，老病死集，老病死滅，老病死滅道跡。見生、有、取、愛、受、觸、六入處、名色、識、行，行集，行滅，行滅道跡。 ^287-4d

我於此法，自知、自覺，成等正覺。為比丘、比丘尼、優婆塞、優婆夷，及餘外道，沙門、婆羅門，在家、出家，彼諸四眾，聞法正向！信樂知法善，梵行增廣，多所饒益，開示顯發。」 ^287-5

佛說此經已，諸比丘聞佛所說，歡喜奉行。^287-6

## 蘆經 ^s288

如是我聞：一時，佛住王舍城迦蘭陀竹園。 ^288-1

爾時，尊者舍利弗、尊者摩訶拘絺羅，在耆闍崛山。 ^288-2

爾時，尊者舍利弗，晡時從禪覺，詣尊者摩訶拘絺羅，共相問訊慶慰已，於一面坐，語尊者摩訶拘絺羅：「欲有所問，寧有閑暇見答與不？」 ^288-3

尊者摩訶拘絺羅語尊者舍利弗言：「仁者且問，知者當答。」 ^288-4

尊者舍利弗問尊者摩訶拘絺羅：「云何尊者摩訶拘絺羅！有老不？」 ^288-5

答言：「有，尊者舍利弗！」 ^288-6

復問：「有死不？」 ^288-7

答言；「有。」 ^288-8

復問：「云何老死自作耶？為他作耶？為自他作耶？為非自非他無因作耶？」 ^288-9

答言：「尊者舍利弗！老死非自作，非他作，非自他作，亦非非自他作無因作，然彼生緣故有老死。」 ^288-10

「如是生、有、取、愛、受、觸、六入處、名色為自作？為他作？為自他作？為非自他無因作？」 ^288-11

答言：「尊者舍利弗！名色非自作，非他作，非自他作，非非自他作無因作，然彼名色緣識生。」 ^288-12

復問：「彼識為自作？為他作？為自他作？為非自非他無因作？」 ^288-13

答言：「尊者舍利弗！彼識非自作，非他作，非自他作，非非自他作無因作，〔然彼識緣名色〕生。」 ^288-14

尊者舍利弗復問尊者摩訶拘絺羅：「先言名色非自作，非他作，非自他作，非非自他作無因作，然彼名色緣識生，而今復言〔識緣名色〕，此義云何？」 ^288-15

尊者摩訶拘絺羅答言：「今當說譬，如智者因譬得解。譬如三蘆，立於空地，展轉相依而得豎立。若去其一，二亦不立；若去其二，一亦不立，展轉相依而得豎立。識緣名色，亦復如是，展轉相依而得生長。」 ^288-16

尊者舍利弗言：「善哉！善哉！尊者摩訶拘絺羅！世尊聲聞中，智慧、明達、善調、無畏，見甘露法，以甘露法具足身作證者，謂尊者摩訶拘絺羅，乃有如是甚深義辯，種種難問，皆悉能答！如無價寶珠，世所頂戴，我今頂戴尊者摩訶拘絺羅，亦復如是。我今於汝所，快得善利，諸餘梵行數詣其所，亦得善利，以彼尊者善說法故。我今以此尊者摩訶拘絺羅所說法故，當以三十種讚歎、稱揚、隨喜。 ^288-17

尊者摩訶拘絺羅！說老死厭患、離欲、滅盡，是名法師。 ^288-18a

說生、有、取、愛、受、觸、六入處、名色、識厭患、離欲、滅盡，是名法師。 ^288-18b

若比丘於老死，厭患、離欲、滅盡向，是名法師。 ^288-18c

乃至識，厭患、離欲、滅盡向，是名法師。 ^288-18d

若比丘於老死，厭患、離欲、滅盡，不起諸漏，心善解脫，是名法師。 ^288-18e

乃至識，厭患、離欲、滅盡，不起諸漏，心善解脫，是名法師。」 ^288-18f

尊者摩訶拘絺羅語尊者舍利弗言：「善哉！善哉！於世尊聲聞中，智慧、明達、善調、無畏，見甘露法，以甘露法具足身作證者，謂尊者舍利弗，能作如是種種甚深正智之問！猶如世間無價寶珠，人皆頂戴，汝今如是，普為一切諸梵行者之所頂戴，恭敬、奉事。我於今日，快得善利，得與尊者共論妙義。」 ^288-19

時二正士更相隨喜，各還所住。^288-20

## 無聞經 ^s289

如是我聞：一時，佛住王舍城迦蘭陀竹園。 ^289-1

爾時，世尊告諸比丘：「愚癡無聞凡夫，於四大身厭患、離欲、背捨，而非識。
所以者何？ ^289-2a

見四大身有增、有減，有取、有捨，而於心、意、識，愚癡無聞凡夫，不能生厭、離欲、解脫。
所以者何？彼長夜於此保惜繫我，若得、若取，言是我、我所、相在。是故，愚癡無聞凡夫，不能於彼生厭、離欲、背捨。 ^289-2b

愚癡無聞凡夫，寧於四大身繫我、我所，不可於識繫我、我所。
所以者何？ ^289-2c

四大色身，或見十年住，二十、三十，乃至百年，若善消息，或復小過。彼心、意、識，日夜、時剋，須臾轉變，異生異滅。 ^289-2d

猶如獼猴遊林樹間，須臾處處，攀捉枝條，放一取一。 ^289-2e

彼心、意、識亦復如是，異生異滅。 ^289-2f

多聞聖弟子，於諸緣起善思惟觀察，所謂樂觸緣生樂受，樂受覺時如實知樂受覺；彼樂觸滅，樂觸因緣生受亦滅、止、清涼、息沒。 ^289-3a

如樂受，苦觸、喜觸、憂觸、捨觸因緣生捨受，捨受覺時如實知捨受覺；彼捨觸滅，彼捨觸因緣生捨受亦滅、止、清涼、息沒。 ^289-3b

彼如是思惟：〔此受觸生、觸集、觸轉，彼彼觸集故，彼彼受樂；彼彼觸集滅，彼彼受樂亦滅、止、清涼、息沒。〕 ^289-3c

如是多聞聖弟子，於色生厭，於受、想、行、識生厭，厭故不樂，不樂故解脫，解脫知見：我生已盡、梵行已立、所作已作、自知不受後有。」 ^289-3d

佛說此經已，諸比丘聞佛所說，歡喜奉行。^289-4

## 無聞經 ^s290

如是我聞：一時，佛住王舍城迦蘭陀竹園。 ^290-1

爾時，世尊告諸比丘：「愚癡無聞凡夫，於四大色身，生厭、離欲、背捨，但非識。
所以者何？ ^290-2a

四大色身現有增、減，有取、有捨；若心、若意、若識，彼愚癡無聞凡夫，不能於識生厭、離欲、〔背捨〕，長夜保惜繫我，若得、若取，言是我、我所、相在。是故，愚癡無聞凡夫，不能於彼生厭、離欲、背捨。 ^290-2b

愚癡無聞凡夫，寧於四大色身繫我、我所，不可於識繫我、我所。
所以者何？ ^290-2c

四大色身，或見十年住，二十、三十，乃至百年，若善消息，或復少過；彼心、意、識，日夜時剋，須臾不停，種種轉變，異生異滅。 ^290-2d

譬如獼猴遊林樹間，須臾處處，攀捉枝條，放一取一。 ^290-2e

彼心、意、識亦復如是，種種變易，異生異滅。 ^290-2f

多聞聖弟子，於諸緣起思惟觀察，所謂樂觸緣生樂受，樂受覺時如實知樂受覺；彼樂觸滅，樂因緣生樂受亦滅、止、清涼、息沒。 ^290-3a

如樂受，苦觸、喜觸、憂觸、捨觸因緣生捨受，捨受覺時如實知捨受覺；彼捨觸滅，捨觸因緣生捨受亦滅、止、清涼、息沒。 ^290-3b

譬如兩木相磨，和合生火，若兩木離散，火亦隨滅。 ^290-3c

如是諸受緣觸集、觸生、〔觸轉〕，若彼彼觸集故，彼彼受亦集；彼彼觸集滅故，彼彼受集亦滅、止、清涼、息沒。 ^290-3d

多聞聖弟子如是觀者，於色解脫，於受、想、行、識解脫，於生老病死、憂悲惱苦解脫，我說彼於苦得解脫。」 ^290-3e

佛說此經已，諸比丘聞佛所說，歡喜奉行。^290-4

## 觸經 ^s291

如是我聞：一時，佛住王舍城迦蘭陀竹園。 ^291-1

爾時，世尊告諸比丘：「我說內觸法，汝等為取不？」 ^291-2

時有異比丘從座起，整衣服，稽首禮足，合掌白佛言：「世尊所說內觸法，我已取也。」 ^291-3

時彼比丘於佛前，如是如是自記說，如是如是世尊不悅。 ^291-4

爾時，尊者阿難在佛後執扇扇佛，佛告阿難：「如聖法律內觸法，異於此比丘所說。」 ^291-5

阿難白佛：「今正是時，唯願世尊為諸比丘說賢聖法律內觸法，諸比丘聞已，當受奉行。」 ^291-6

佛告阿難：「善哉！諦聽！當為汝說。此諸比丘取內觸法，應如是思惟：若眾生所有種種眾苦生，此苦何因、何集、何生、〔何轉〕？作如是取時，當知此苦，億波提因、億波提集、億波提生、億波提轉。 ^291-7

復次，比丘內觸法，又億波提何因、何集、何生、何轉？彼取時，當復知億波提愛因、愛集、愛生、愛轉。 ^291-8

復次，比丘取內觸法，當復知愛何因、何集、何生、何轉？如是取時，當知世間所念〔端政〕之色，於彼愛生而生，繫而繫，住而住。 ^291-9

若諸沙門、婆羅門，於世間所念端政之色，作常想、恆想、安隱想、無病想、我想、我所想而見，則於此色愛增長，愛增長已億波提增長，億波提增長已苦增長，苦增長已則不解脫生老病死、憂悲惱苦，我說彼不解脫苦。 ^291-10a

譬如路側清涼池水，香味具足，有人以毒著中。陽春之月，諸行路者風熱渴逼，競來欲飲。有人語言：士夫！此是〔清涼池〕，色、香、味具足，然中有毒，汝等勿飲！若當飲者，或令汝死，或近死苦。而彼渴者，不信而飲，雖得美味，須臾或死，或近死苦。 ^291-10b

如是沙門、婆羅門，見世間可念端政之色，作常見、恆見、安隱見、無病見、我、我所見，乃至不得解脫生老病死、憂悲惱苦。 ^291-10c

若諸沙門、婆羅門，於世間可念端政之色，觀察如病、如癰、如刺、如殺，無常、苦、空、非我，彼愛則離；愛離故億波提離，億波提離故則苦離，苦離故則生老病死、憂悲惱苦離。 ^291-11a

譬如路側清涼池水，香味具足，有人以毒著中。陽春之月，諸行路者風熱渴逼，競來欲飲。有人語言：此水有毒，汝等勿飲！若當飲者，或令汝死，或近死苦。彼則念言：此水有毒，若當飲者，或令我死，或近死苦。我且忍渴，食乾〔麩〕飯，不取水飲。 ^291-11b

如是沙門、婆羅門，於世間可念〔端政之色〕，觀察如病、如癰、如刺、如殺，無常、苦、空、非我，乃至解脫生老病死、憂悲惱苦。 ^291-11c

是故，阿難！於此法如是見、如是聞、如是覺、如是知；於過去、未來，亦如此道如是觀察。」 ^291-12

佛說此經已，諸比丘聞佛所說，歡喜奉行。^291-13

## 思量經 ^s292

如是我聞：一時，佛住王舍城迦蘭陀竹園。 ^292-1

爾時，世尊告諸比丘：「云何思量觀察正盡苦，究竟苦邊時，思量眾生所有眾苦種種差別？此諸苦何因、何集、何生、〔何轉〕？思量取因、取集、取生、取轉，若彼取滅無餘，眾苦則滅。彼所乘苦滅道跡如實知，修行彼向次法，是名比丘向正盡苦，究竟苦邊，所謂取滅。 ^292-2a

復次，比丘！思量觀察正盡苦，〔究竟苦邊時〕，思量彼取何因、何集、何生、何轉？思量彼取愛因、愛集、愛生、愛轉，彼愛永滅無餘，取亦隨滅。彼所乘取滅道跡如實知，修習彼向次法，是名比丘向正盡苦，究竟苦邊，所謂愛滅。 ^292-2b

復次，比丘！思量觀察正盡苦，究竟苦邊時，則思量彼愛何因、何集、何生、何轉？知彼愛受因、受集、受生、受轉，彼受永滅無餘，則愛滅。彼所乘愛滅道跡如實知，修習彼向次法，是名比丘向正盡苦，究竟苦邊，所謂受滅。 ^292-2c

復次，比丘！思量觀察正盡苦，究竟苦邊時，思量彼受何因、何集、何生、何轉？知彼受觸因、觸集、觸生、〔觸轉〕，彼觸永滅無餘，則受滅。彼所乘觸滅道跡如實知，修習彼向次法，是名比丘向正盡苦，究竟苦邊，〔所謂觸滅〕。 ^292-2d

復次，比丘！思量觀察正盡苦，究竟苦邊時，思量彼觸何因、何集、何生、何轉？當知彼觸六入處因、六入處集、六入處生、六入處轉，彼六入處〔永滅無餘〕，則觸滅。彼所乘六入處滅道跡如實知，修習彼向次法，是名比丘向正盡苦，究竟苦邊，〔所謂六入處滅〕。 ^292-2e

復次，比丘！思量觀察正盡苦，究竟苦邊時，思量彼六入處何因、何集、何生、何轉？知彼六入處名色因、名色集、名色生、名色轉，名色永滅無餘，則六入處滅。彼所乘名色滅道跡如實知，修習彼向次法，是名比丘向正盡苦，究竟苦邊，所謂名色滅。 ^292-2f

復次，比丘！思量正盡苦，究竟苦邊時，思量名色何因、何集、何生、何轉？知彼名色識因、識集、識生、識轉，彼識永滅無餘，則名色滅。彼所乘識滅道跡如實知，修習彼向次法，是名比丘向正盡苦，究竟苦邊，所謂識滅。 ^292-2g

復次，比丘！思量觀察正盡苦，究竟苦邊時，思量彼識何因、何集、何生、何轉？知彼識行因、行集、行生、行轉；作諸福行善識生，作諸不福不善行不善識生，作無所有行無所有識生，是為彼識行因、行集、行生、行轉，彼行永滅無餘，則識滅。彼所乘行滅道跡如實知，修習彼向次法，是名比丘向正盡苦，究竟苦邊，所謂行滅。 ^292-2h

復次，比丘！思量觀察正盡苦，究竟苦邊時，思量彼行何因、何集、何生、何轉？知彼行無明因、無明集、無明生、無明轉。彼福行無明緣，非福行亦無明緣，非福不福行亦無明緣。是故，當知彼行無明因、無明集、無明生、無明轉，彼無明永滅無餘，則行滅。彼所乘無明滅道跡如實知，修習彼向次法，是名比丘向正盡苦，究竟苦邊，所謂無明滅。」 ^292-2i

佛告比丘：「於意云何？若不樂無明而生明，復緣彼無明作福行、非福行、無所有行不？」 ^292-3

比丘白佛：「不也，世尊！所以者何？多聞聖弟子，不樂無明而生明，無明滅則行滅，行滅則識滅，如是乃至生老病死、憂悲惱苦滅，如是如是純大苦聚滅。」 ^292-4

佛言：「善哉！善哉！比丘！我亦如是說。汝亦知此，於彼彼法起，彼彼法生；彼彼法滅，彼彼法滅、止、清涼、息沒。 ^292-5

若多聞聖弟子，無明離欲而生明，身分齊受所覺，身分齊受所覺時如實知；若壽分齊受所覺，壽分齊受所覺時如實知；身壞時壽命欲盡，於此諸受一切所覺，滅盡無餘。 ^292-6a

譬如力士取新熟瓦器，乘熱置地，須臾散壞，熱勢悉滅。 ^292-6b

如是比丘！無明離欲而生明，身分齊受所覺如實知；壽分齊受所覺如實知；身壞命終，一切受所覺悉滅無餘。」 ^292-6c

佛說此經已，諸比丘聞佛所說，歡喜奉行。^292-7

## 甚深經 ^s293

如是我聞：一時，佛住王舍城迦蘭陀竹園。 ^293-1

爾時，世尊告異比丘：「我已度疑，離於猶豫，拔邪見刺，不復退轉。心無所著故，何處有我？ ^293-2

為彼比丘說法，為彼比丘說賢聖出世空相應緣起隨順法。所謂有是故是事有，是事有故是事起，所謂緣無明行，緣行識，緣識名色，緣名色六入處，緣六入處觸，緣觸受，緣受愛，緣愛取，緣取有，緣有生，緣生老死、憂悲惱苦，如是如是純大苦聚集，乃至如是純大苦聚滅。 ^293-3

如是說法，而彼比丘猶有疑惑、猶豫。先不得得想，不獲獲想，不證證想；今聞法已，心生憂苦、悔恨、朦沒、障礙。
所以者何？ ^293-4

此甚深處，所謂緣起；倍復甚深難見，所謂一切取離、愛盡、無欲、寂滅、涅槃。如此二法，謂有為、無為。 ^293-5

有為者，若生、若住、若異、若滅；無為者，不生、不住、不異、不滅：是名比丘諸行苦、寂滅涅槃。因集故苦集、因滅故苦滅，斷諸逕路，滅於相續，〔相續滅〕，是名苦邊。 ^293-6

比丘！彼何所滅？ ^293-7

謂有餘苦。彼若滅、止、清涼、息沒，所謂一切取滅、愛盡、無欲、寂滅、涅槃。」 ^293-8

佛說此經已、諸比丘聞佛所說，歡喜奉行。^293-9

## 愚癡黠慧經 ^s294

如是我聞：一時，佛住王舍城迦蘭陀竹園。 ^294-1

爾時，世尊告諸比丘：「愚癡無聞凡夫，無明覆，愛緣繫，得此識身。內有此識身，外有名色，此二因緣生觸；此六觸入所觸，愚癡無聞凡夫，苦、樂受覺因起種種。云何為六？眼觸入處，耳、鼻、舌、身、意觸入處。 ^294-2a

若黠慧者，無明覆，愛緣繫，得此識身。如是內有識身，外有名色，此二緣生六觸入處，六觸所觸故，智者生苦、樂受覺因起種種。何等為六？眼觸入處，耳、鼻、舌、身、意觸入處。 ^294-2b

愚夫、黠慧，彼於我所修諸〔梵行〕者，有何差別？」 ^294-3

比丘白佛言：「世尊是法根、法眼、法依，善哉世尊！唯願演說，諸比丘聞已，當受奉行。」 ^294-4

爾時，世尊告諸比丘：「諦聽！善思！當為汝說。 ^294-5

諸比丘！彼愚癡無聞凡夫，無明所覆，愛緣所繫，得此識身。彼無明不斷，愛緣不盡，身壞命終，還復受身；還受身故，不得解脫生老病死、憂悲惱苦。
所以者何？ ^294-6a

此愚癡凡夫本不修梵行，向正盡苦，究竟苦邊故。是故，身壞命終，還復受身；還受身故，不得解脫生老病死、憂悲惱苦。 ^294-6b

若黠慧者，無明所覆，愛緣所繫，得此識身。彼無明斷，愛緣盡，無明斷、愛緣盡故，身壞命終，更不復受；不更受故，得解脫生老病死、憂悲惱苦。
所以者何？ ^294-7a

彼先修梵行，正向盡苦，究竟苦邊故。是故，彼身壞命終，更不復受，更不受故，得解脫生老病死、憂悲惱苦。 ^294-7b

是名凡夫及黠慧者，彼於我所修諸梵行，種種差別。」 ^294-8

佛說此經已，諸比丘聞佛所說，歡喜奉行。^294-9

## 非汝所有經 ^s295

如是我聞：一時，佛住王舍城迦蘭陀竹園。 ^295-1

爾時，世尊告諸比丘：「此身非汝所有，亦非餘人所有，謂六觸入處，本修行願受得此身。云何為六？眼觸入處，耳、鼻、舌、身、意觸入處。 ^295-2

彼多聞聖弟子，於諸緣起，善正思惟觀察：有此六識身、六觸身、六受身、六想身、六思身，所謂此有故有當來生老病死、憂悲惱苦，如是如是純大苦聚集，是名有因、有緣世間集。 ^295-3a

謂此無故，六識身無，六觸身、六受身、六想身、六思身無，謂此無故無有當來生老病死、憂悲惱苦，如是如是純大苦聚滅，〔是名有因、有緣世間滅。〕 ^295-3b

若多聞聖弟子，於世間集、世間滅，如實正知，善見、善覺、善入，是名聖弟子〔招〕此善法、得此善法、知此善法、入此善法；覺知、覺見世間生滅，成就賢、聖、出離、〔貫穿〕、正盡苦，究竟苦邊。
所以者何？ ^295-4

謂多聞聖弟子，世間集、滅如實知，善見、善覺、善入故。」 ^295-5

佛說此經已，諸比丘聞佛所說，歡喜奉行。^295-6

## 因緣經 ^s296

如是我聞：一時，佛住王舍城迦蘭陀竹園。 ^296-1

爾時，世尊告諸比丘：「我今當說因緣法及緣生法。 ^296-2

云何為因緣法？謂此有故彼有，謂緣無明行，緣行識，乃至如是如是純大苦聚集。 ^296-3

云何緣生法？謂無明、行…。若佛出世，若未出世，此法常住，法住、法界，彼如來自所覺知，成等正覺，為人演說、開示、顯發，謂緣無明有行，乃至緣生有老死。若佛出世，若未出世，此法常住，法住、法界，彼如來自覺知，成等正覺，為人演說、開示、顯發，謂緣生故有老病死、憂悲惱苦。此等諸法，法住，〔法定〕，法如，法爾，法不離如，法不異如，審諦、真、實、不顛倒。如是隨順緣起，是名緣生法，謂無明、行、識、名色、六入處、觸、受、愛、取、有、生、老病死憂悲惱苦，是名緣生法。 ^296-4

多聞聖弟子，於此因緣法、緣生法，正智善見。 ^296-5

不求前際，言我過去世若有、若無，我過去世何等類？我過去世何如？ ^296-6a

不求後際，我於當來世為有、為無，云何類？何如？內不猶豫，此是何等？云何有？此為前誰？終當云何之？此眾生從何來？於此沒當何之？ ^296-6b

若沙門、婆羅門，起凡俗見所繫，謂說我見所繫，說眾生見所繫，說壽命見所繫，忌諱吉慶見所繫，爾時悉斷、悉知，斷其根本，如截多羅樹頭，於未來世成不生法。 ^296-7

是名多聞聖弟子，於因緣法、緣生法，如實正知、善見、善覺、善修、善入。」 ^296-8

佛說此經已，諸比丘聞佛所說，歡喜奉行。^296-9

## 大空法經 ^s297

如是我聞：一時，佛住拘留搜調牛聚落。 ^297-1

爾時，世尊告諸比丘：「我當為汝等說法，初、中、後善，善義、善味，純一清淨，梵行清白，所謂《大空法經》。諦聽！善思！當為汝說。 ^297-2

云何為《大空法經》？所謂此有故彼有，此起故彼起，謂緣無明行，緣行識，乃至〔緣生老死者〕。 ^297-3

若有問言：彼誰老死？老死屬誰？彼則答言：我即老死，今老死屬我，老死是我所，言命即是身。或言：命異、身異。此則一義，而說有種種。若見言命即是身，彼梵行者所無有；若復見言命異身異，梵行者所無有。 ^297-4a

於此二邊，心所不隨，正向中道，賢聖出世如實、不顛倒、正見，謂緣生老死。如是生、有、取、愛、受、觸、六入處、名色、識、行。緣無明故有行。 ^297-4b

若復問言；誰是行？行屬誰？彼則答言：行則是我，行是我所，彼如是命即是身；或言命異身異。彼見命即是身者，梵行者〔所無有〕；或言命異身異者，梵行者亦無有。 ^297-5a

離此二邊，正向中道，賢聖出世如實、不顛倒、〔正見〕，所謂緣無明行。 ^297-5b

諸比丘！若無明離欲而生明，彼誰老死，老死屬誰者，老死則斷、則知，斷其根本，如截多羅樹頭，於未來世成不生法。 ^297-6a

若比丘無明離欲而生明，彼誰生，生屬誰；乃至誰是行，行屬誰者，行則斷、則知，斷其根本，如截多羅樹頭，於未來世成不生法。 ^297-6b

若比丘無明離欲而生明，彼無明滅則行滅，乃至純大苦聚滅，是名《大空法經》。」 ^297-7

佛說此經已，諸比丘聞佛所說，歡喜奉行。^297-8

## 法說義說經 ^s298

如是我聞：一時，佛住拘留搜調牛聚落。 ^298-1

爾時，世尊告諸比丘：「我今當說緣起法，法說、義說。諦聽！善思！當為汝說。 ^298-2

云何緣起法法說？ ^298-3

謂此有故彼有，此起故彼起，謂緣無明行、乃至純大苦聚集。 ^298-4

是名緣起法法說。 ^298-5

云何義說？ ^298-6

謂緣無明行者，彼云何無明？若不知前際、不知後際、不知前後際；不知於內、不知於外、不知內外，不知業、不知報、不知業報；不知佛、不知法、不知僧；不知苦、不知集、不知滅、不知道；不知因、不知因所起法；不知善、不善，有罪、無罪，習、不習，若劣、若勝，染汙、清淨，分別緣起，皆悉不知。於六觸入處不如實覺知，於彼彼不知、不見、無無間等、癡闇、無明、大冥，是名無明。 ^298-7

緣無明行者，云何為行？行有三種：身行、口行、意行。 ^298-8

緣行識者，云何為識？謂六識身：眼識身、耳識身、鼻識身、舌識身、身識身、意識身。 ^298-9

緣識名色者，云何名？謂四無色陰：受陰、想陰、行陰、識陰。云何色？謂四大、四大所造色，是名為色。此色及前所說名，是為名色。 ^298-10

緣名色六入處者，云何為六入處？謂六內入處：眼入處、耳入處、鼻入處、舌入處、身入處、意入處。 ^298-11

緣六入處觸者，云何為觸？謂六觸身：眼觸身、耳觸身、鼻觸身、舌觸身、身觸身、意觸身。 ^298-12

緣觸受者，云何為受？謂三受：苦受、樂受、不苦不樂受。 ^298-13

緣受愛者，彼云何為愛？謂三愛：欲愛、色愛、無色愛。 ^298-14

緣愛取者，云何為取？四取：欲取、見取、戒取、我取。 ^298-15

緣取有者，云何為有？三有：欲有、色有、無色有。 ^298-16

緣有生者，云何為生？若彼彼眾生，彼彼身種類，〔一〕生超越和合出生，得陰、得界、得入處、得命根，是名為生。 ^298-17

緣生老死者，云何為老？若髮白、露頂、皮緩、根熟、支弱、背僂、垂頭、呻吟、短氣、前輸、柱杖而行、身體黧黑、四體斑駮、闇鈍垂熟、造行艱難、羸劣，是名為老。 ^298-18

云何為死？彼彼眾生，彼彼種類沒、遷、移、身壞、壽盡、火離、命滅、捨陰時到，是名為死。此死及前說老，是名老死。 ^298-19

是名緣起義說。」 ^298-20

佛說此經已，諸比丘聞佛所說，歡喜奉行。^298-21

## 緣起法經 ^s299

如是我聞：一時，佛住拘留搜調牛聚落。 ^299-1

時有異比丘來詣佛所，稽首禮足，退坐一面，白佛言：「世尊！謂緣起法，為世尊作，為餘人作耶？」 ^299-2

佛告比丘：「緣起法者，非我所作，亦非餘人作，然彼如來出世及未出世，法界常住。彼如來自覺此法，成等正覺，為諸眾生分別、演說、開發、顯示： ^299-3

所謂此有故彼有，此起故彼起，謂緣無明行乃至純大苦聚集。 ^299-4a

無明滅故行滅，乃至純大苦聚滅。」 ^299-4b

佛說此經已，時彼比丘聞佛所說，歡喜奉行。^299-5

## 他經 ^s300

如是我聞：一時，佛住拘留搜調牛聚落。 ^300-1

時有異婆羅門，來詣佛所，與世尊面相慶慰，慶慰已，退坐一面，白佛言；「云何瞿曇！為自作自覺耶？」 ^300-2

佛告婆羅門：「我說〔此是無記〕，自作自覺此是無記。」 ^300-3

「云何瞿曇！他作他覺耶？」 ^300-4

佛告婆羅門：「他作他覺，此是無記。」 ^300-5

婆羅門白佛：「云何我問自作自覺說言無記，他作他覺說言無記，此義云何？」 ^300-6

佛告婆羅門：「自作自覺，則墮常見；他作他覺，則墮斷見。義說、法說，離此二邊，處於中道而說法。 ^300-7

所謂此有故彼有，此起故彼起，緣無明行乃至純大苦聚集。 ^300-8a

無明滅則行滅，乃至純大苦聚滅。」 ^300-8b

佛說此經已，彼婆羅門歡喜隨喜，從座起去。^300-9

## 迦旃延經 ^s301

如是我聞：一時，佛住那梨聚落深林中待賓舍。 ^301-1

爾時，尊者〔繖陀〕迦旃延，詣佛所，稽首佛足，退住一面，白佛言：「世尊！如世尊說正見，云何正見？云何世尊施設正見？」 ^301-2

佛告〔繖陀〕迦旃延：「世間有二種依，若有、若無，為取所觸；取所觸故，或依有，或依無。若無此取者，心境繫著、使，不取、不住，不計我，苦生而生，苦滅而滅；於彼不疑、不惑，不由於他而自知，是名正見，是名如來所施設正見。
所以者何？ ^301-3

世間集，如實正知見，若世間〔無見〕不有。 ^301-4a

世間滅，如實正知見，若世間〔有見〕無有。 ^301-4b

是名離於二邊，說於中道。 ^301-5

所謂此有故彼有，此起故彼起，謂緣無明行，乃至純大苦聚集。 ^301-6a

無明滅故行滅，乃至純大苦聚滅。」 ^301-6b

佛說此經已，尊者〔繖陀〕迦旃延聞佛所說，不起諸漏，心得解脫，成阿羅漢。^301-7

## 阿支羅經 ^s302

如是我聞：一時，佛住王舍城耆闍崛山。 ^302-1

爾時，世尊晨朝著衣持缽，出耆闍崛山，入王舍城乞食。 ^302-2

時有阿支羅迦葉，為營小事出王舍城，向耆闍崛山，遙見世尊。見已，詣佛所，白佛言：「瞿曇！欲有所問，寧有閑暇見答與不？」 ^302-3

佛告迦葉：「今非論時，我今入城，乞食來還，則是其時，當為汝說。」 ^302-4

第二，亦如是說。 ^302-5

第三，復問瞿曇：「何為我作留難！瞿曇！云何有異！我今欲有所問，為我解說！」 ^302-6

佛告阿支羅迦葉：「隨汝所問。」 ^302-7

阿支羅迦葉白佛言：「云何瞿曇！苦自作耶？」 ^302-8

佛告迦葉：「苦自作者，此是無記（〔非也〕）。」 ^302-9

迦葉復問：「云何瞿曇！苦他作耶？」 ^302-10

佛告迦葉；「苦他作者，此亦無記。」 ^302-11

迦葉復問：「苦自他作耶？」 ^302-12

佛告迦葉：「苦自他作，此亦無記。」 ^302-13

迦葉復問：「云何瞿曇！苦非自非他，無因作耶？」 ^302-14

佛告迦葉：「苦非自非他〔無因作者〕，此亦無記。」 ^302-15

迦葉復問：「〔云何〕瞿曇！所問苦自作耶，答言無記？他作耶、自他作耶、非自非他無因作耶，答言無記？今無此苦耶？」 ^302-16

佛告迦葉：「非無此苦，然有此苦。」 ^302-17

迦葉白佛言：「善哉！瞿曇說有此苦，為我說法，令我知苦、見苦。」 ^302-18

佛告迦葉：「若受即自受者，我應說苦自作；若他受，他即受者，是則他作；若受自受他受復與苦者，如是者自他作，〔若自他作苦〕，我亦不說；若不因自他無因而生苦者，我亦不說。離此諸邊，說其中道：如來說法，此有故彼有，此起故彼起，謂緣無明行，乃至純大苦聚集；無明滅則行滅，乃至純大苦聚滅。」 ^302-19

佛說此經已，阿支羅迦葉遠塵、離垢，得法眼淨。 ^302-20

時阿支羅迦葉，見法、得法、知法、入法、度諸狐疑、不由他知、不因他度、於正法律心得無畏，合掌白佛言：「世尊！我今已度。我從今日，歸依佛、歸依法、歸依僧，盡壽作優婆塞，證知我！」 ^302-21

阿支羅迦葉聞佛所說，歡喜隨喜，作禮而去。 ^302-22

時阿支羅迦葉，辭世尊去不久，為護犢牸牛所觸殺。於命終時，諸根清淨，顏色鮮白。 ^302-23

爾時，世尊入城乞食，時有眾多比丘，亦入王舍城乞食。聞有傳說：阿支羅迦葉從世尊聞法，辭去不久，為牛所觸殺；於命終時，諸根清淨，顏色鮮白。 ^302-24

諸比丘乞食已，還出，舉衣缽，〔洗足已〕，詣世尊所，稽首禮足，退坐一面，白佛言：「世尊！我今晨朝，眾多比丘入城乞食。聞阿支羅迦葉，從世尊聞法律，辭去不久，為護犢牸所觸殺；於命終時，諸根清淨，顏色鮮白。世尊！彼生何趣？何處受生？彼何所得？」 ^302-25

佛告諸比丘：「彼已見法、知法、次法、不受於法、已般涅槃，汝等當往供養其身。」 ^302-26

爾時，世尊為阿支羅迦葉〔授第一記〕。^302-27

## 玷牟留經 ^s303

如是我聞：一時，佛住王舍城耆闍崛山中。 ^303-1

爾時，世尊晨朝著衣持缽，入王舍城乞食，於路見玷牟留外道出家，少有所營，至耆闍崛山遊行。 ^303-2

〔玷牟留外道出家〕遙見世尊，往詣其所，共相慶慰，共相慶慰已，於一面住，白佛言：「瞿曇！欲有所問，寧有閑暇為解說不？」 ^303-3

佛告玷牟留外道出家：「今非論時，須入城乞食，來還當為汝說。」 ^303-4

第二說亦如是。 ^303-5

第三復請：「沙門瞿曇！將於我所作留難不？欲有所問，為我解說？」 ^303-6

佛告玷牟留外道出家：「隨汝意問，當為汝說。」 ^303-7

玷牟留外道出家即問：「沙門瞿曇！苦樂自作耶？」 ^303-8

佛告玷牟留外道出家：「說苦樂自作者，此是無記（〔非也〕）。」 ^303-9

復問：「沙門瞿曇！苦樂他作耶？」 ^303-10

佛告玷牟留外道出家：「說苦樂他作者，此是無記。」 ^303-11

復問：「瞿曇！苦樂為自他作耶？」 ^303-12

佛告玷牟留外道出家：「說苦樂自他作者，此是無記。」 ^303-13

復問：「瞿曇！苦樂非自非他無因作耶？」 ^303-14

佛告玷牟留外道出家：「說苦樂非自非他無因作者，此是無記。」 ^303-15

廣說如上阿支羅迦葉經。 ^303-16

乃至世尊為玷牟留外道出家〔授第一記〕。^303-17

## 六六法經 ^s304

如是我聞：一時，佛住拘留搜調牛聚落。 ^304-1

爾時，世尊告諸比丘：「我今當為汝等說法，初、中、後善，善義、善味，純一滿淨，梵行清白。諦聽！善思！有六六法。 ^304-2

何等為六六法？謂六內入處、六外入處、六識身、六觸身、六受身、六愛身。 ^304-3

何等為六內入處？謂眼入處、耳入處、鼻入處、舌入處、身入處、意入處。 ^304-4

何等為六外入處？色入處、聲入處、香入處、味入處、觸入處、法入處。 ^304-5

云何六識身？謂眼識身、耳識身、鼻識身、舌識身、身識身、意識身。 ^304-6

云何六觸身？謂眼觸、耳觸、鼻觸、舌觸、身觸、意觸。 ^304-7

云何六受身？謂眼觸生受、耳觸生受、鼻觸生受、舌觸生受、身觸生受、意觸生受。 ^304-8

云何六愛身？謂眼觸生愛、耳觸生愛、鼻觸生愛、舌觸生愛、身觸生愛、意觸生愛。 ^304-9

若有說言眼是我，是則不然。
所以者何？眼生滅故。若眼是我者，我應受生死，是故說眼是我者，是則不然。如是若色，若眼識，眼觸，眼觸生受若是我者，是則不然。
所以者何？眼觸生受是生滅法，若眼觸生受是我者，我復應受生死，是故說眼觸生受是我者，是則不然，是故眼觸生受非我。 ^304-10a

如是耳、鼻、舌、身、意觸生受非我，所以者何？意觸生受是生滅法，若是我者，我復應受生死，是故意觸生受是我者，是則不然，是故意觸生受非我。 ^304-10b

如是比丘！當如實知眼所作，智所作，寂滅所作，開發神通，正向涅槃。云何如實知見眼所作，乃至正向涅槃？如是比丘！眼非我，若色、眼識、眼觸、眼觸因緣生受──內覺若苦、若樂、不苦不樂，彼亦觀察非我。 ^304-11a

耳、鼻、舌、身、意，亦如是說， ^304-11b

是名如實知見眼所作，乃至正向涅槃。是名《六六法經》。」 ^304-12

佛說此經已，諸比丘聞佛所說，歡喜奉行。^304-13

## 六入處經 ^s305

如是我聞：一時，佛住拘留搜調牛聚落。 ^305-1

爾時，世尊告諸比丘：「我今當為汝等說法，初、中、後善，善義、善味，純一滿淨，梵行清白，所謂《六分別六入處經》。諦聽！善思！當為汝說。 ^305-2

何等為《六分別六入處經》？ ^305-3

謂於眼入處，不如實知見者，色、眼識、眼觸、眼觸因緣生受──內覺若苦，若樂、不苦不樂，不如實知見；不如實知見故，於眼染著，若色、眼識、眼觸、眼觸因緣生受──內覺若苦、若樂、不苦不樂皆生染著。 ^305-4a

如是耳、鼻、舌、身、意，若法、意識、意觸、意觸因緣生受──內覺若苦、若樂、不苦不樂不如實知見，不如實知見故生染著。 ^305-4b

如是染著，相應、愚闇、顧念、結縛其心，長養五受陰，及〔當來有愛〕、貪喜、〔彼彼樂著〕悉皆增長。身心疲惡，〔身心〕燒然，身心熾然，身心狂亂，身生苦覺；彼身生苦覺故，於未來世生老病死、憂悲惱苦悉皆增長，是名純一大苦陰聚集。 ^305-5

諸比丘！若於眼如實知見，若色、眼識、眼觸、眼觸因緣生受──內覺若苦、若樂、不苦不樂如實知見。見已，於眼不染著，若色、眼識、眼觸、眼觸因緣生受──內覺若苦、若樂、不苦不樂不染著。 ^305-6a

如是耳、鼻、舌、身；意、法如實知見，若法、意識、意觸、意觸因緣生受──內覺若苦、若樂、不苦不樂如實知見；如實知見故，於意不染著，若法、意識、意觸、意觸因緣生受──內覺若苦、若樂、不苦不樂〔不染著〕。 ^305-6b

不染著故，不相雜，不愚闇，不顧念，不繫縛，損減五受陰，當來有愛、貪喜、〔彼彼樂著〕悉皆消滅。身不疲苦，心不疲苦，身不燒，心不燒，身不熾然，心不熾然，身覺樂，心覺樂；身心覺樂故，於未來世生老病死、憂悲惱苦悉皆消滅，如是純大苦聚陰滅。 ^305-7

作如是知、如是見者，名為正見修習滿足，正志、正方便、正念、正定，前說正語、正業、正命清淨修習滿足，是名修習八聖道清淨滿足。 ^305-8

八聖道修習滿足已，四念處修習滿足；四正勤、四如意足、五根、五力、七覺分修習滿足。 ^305-9

若法應知、應了者，悉知、悉了；若法應知、應斷者，悉知、悉斷；若法應知、應作證者，悉皆作證；若法應知、應修習者，悉已修習。 ^305-10

何等法應知、應了，悉知悉了？所謂名、色。 ^305-11

何等法應知、應斷？所謂無明及有愛。 ^305-12

何等法應知、應證？所謂〔明〕、解脫。 ^305-13

何等法應知、應修？所謂〔止〕、觀。 ^305-14

若比丘於此法應知、應了〔者〕，悉知悉了；若法應知、應斷者，悉知、悉斷；若法應知、應作證者，悉知、悉證；若法應知、應修者，悉知、悉修，是名比丘斷愛、結縛、正無間等、究竟苦邊。 ^305-15

諸比丘！是名《六分別六入處經》。」 ^305-16

佛說此經已，諸比丘聞佛所說，歡喜奉行。^305-17

## 人經 ^s306

如是我聞：一時，佛住舍衛國祇樹給孤獨園。 ^306-1

時有異比丘，獨一靜處，專精思惟，作是念：比丘云何知、云何見而得見法？作是思惟已，從禪起，往詣佛所，稽首禮足，退坐一面，白佛言：「世尊！我獨一靜處，專精思惟，作是念：比丘云何知、云何見而得見法？」 ^306-2

爾時，世尊告彼比丘：「諦聽！善思！當為汝說。有二法，何等為二？眼、色為二，如是廣說，乃至非其境界故。
所以者何？ ^306-3

眼、色緣，生眼識，三事和合觸，觸俱生受、想、思。此四無色陰，眼、色，此等法名為人。 ^306-4a

於斯等法，作人想、眾生、那羅、摩〔那〕闍、摩那婆、〔士夫〕、福伽羅、耆婆、禪頭。又如是說：我眼見色，我耳聞聲，我鼻嗅香，我舌嘗味，我身覺觸，我意識法。彼施設又如是言說：是尊者如是名、如是生、如是姓、如是食、如是受苦樂、如是長壽、如是久住、如是壽分齊。比丘！是則為想，是則為誌，是則言說。此諸法皆悉無常、有為、思願、緣生，若無常、有為、思願、緣生者，彼則是苦。又復彼苦，生亦苦，住亦苦，滅亦苦，數數出生，一切皆苦。若復彼苦無餘斷、吐盡、離欲、滅、息、沒，餘苦更不相續、不出、〔不〕生，是則寂滅，是則勝妙，所謂捨一切有餘、一切愛盡、無欲、滅盡、涅槃。 ^306-4b

耳、鼻、舌，身、觸緣，生身識，三事和合觸，觸俱生受、想、思。此四是無色陰，身根是色陰，此名為人。 ^306-5a

如上說，乃至滅盡、涅槃。 ^306-5b

緣意、法，生意識，三事和合觸，觸俱生受、想、思。此四無色陰，四大士夫所依，此等法名為人。 ^306-6a

如上廣說，乃至滅盡、涅槃。 ^306-6b

若有於此諸法，心隨入住，解脫不退轉，於彼所起繫著無有我。 ^306-7

比丘！如是知、如是見，則為見法。」 ^306-8

佛說此經已，諸比丘聞佛所說，歡喜奉行。^306-9

## 見法經 ^s307

如是我聞：一時，佛住舍衛國祇樹給孤獨園。 ^307-1

時有異比丘，獨一靜處，專精思惟，作是念：云何知、云何見，名為見法？思惟已，從禪起，往詣佛所，稽首禮足，退坐一面，白佛言：「世尊！我獨一靜處，專精思惟，作是念：比丘云何知、云何見，名為見法？今問世尊，唯願解說！」 ^307-2

佛告比丘：「諦聽！善思！當為汝說。有二法，眼、色緣，生眼識，如上廣說。」 ^307-3

尊者如所說偈：
眼色二種緣，生於心心法，識觸及俱生，受想等有因。
非我非我所，亦非福伽羅，亦非摩那闍，亦非摩那婆。
是則為生滅，苦陰變易法，於斯等作想，施設於眾生，
那羅摩那闍，及與摩那婆，亦餘眾多想，皆因苦陰生。
諸業愛無明，因積他世陰。餘沙門異道，異說二法者，
彼但有言說，聞已增疑惑。貪愛息無餘，無明沒永滅，
愛盡眾苦息，無上佛眼說。 ^307-4

佛說此經已，諸比丘聞佛所說，歡喜奉行。^307-5

## 不染著經 ^s308

如是我聞： 一時，佛住舍衛國祇樹給孤獨園。 ^308-1

爾時，世尊告諸比丘：「諸天世人，於色染著、愛樂住，彼色若無常、變易、滅盡，彼諸天人則生大苦。 ^308-2a

於聲、香、味、觸，〔於〕法染著、愛樂住，彼法變易、無常、滅盡，彼諸天人得大苦住。 ^308-2b

如來於色，色集、色滅、色味、色患、色離如實知，如實知已，於色不復染著、愛樂住：彼色變易、無常、滅盡，則生樂住。 ^308-3a

於聲、香、味、觸、法，集、滅、味、患、離如實知、如實知已，不復染著、愛樂住；彼〔法〕變易，無常、滅盡，則生樂住。 ^308-3b

所以者何？眼、色緣，生眼識，三事和合觸，觸緣受──若苦、若樂、不苦不樂，〔此〕受集、此受滅、〔此受味〕、此受患、此受離，如實知，於彼色因緣生阨礙，阨礙盡已，名無上安隱涅槃。 ^308-4a

耳、鼻、舌、身；意、法緣，生意識，三事和合觸，觸緣受──若苦、若樂、不苦不樂。彼受集、受滅、受味、受患、受離如實知，如實知已，彼法因緣生阨礙，阨礙盡已，名無上安隱涅槃。」 ^308-4b

爾時，世尊而說偈言：
於色聲香味，觸法六境界，一向生喜悅、愛染深樂著。
諸天及世人，唯以此為樂，變易滅盡時，彼則生大苦。
惟有諸賢聖，見其滅為樂；世間之所樂，觀察悉為怨。
賢聖見苦者，世間以為樂；世間之所苦，於聖則為樂。
甚深難解法，世間疑惑生，大闇所昏沒，盲冥無所見，
唯有智慧者，發朦開大明。如是甚深句，非聖孰能知！
不還受身者，深達諦明了。 ^308-5

佛說此經已，諸比丘聞佛所說，歡喜奉行。^308-6

## 鹿紐經 ^s309

如是我聞：一時，佛住瞻婆國揭伽池側。 ^309-1

爾時，尊者鹿紐來詣佛所，稽首禮足，退坐一面，白佛言：「世尊！如世尊說，有第二住，有一一住，彼云何第二住？云何一一住？」 ^309-2

佛告鹿紐：「善哉！善哉！鹿紐！能問如來如是之義。」 ^309-3

佛告鹿紐：「若眼識色，可愛、〔可〕樂、〔可〕念、可意、長養於欲，彼比丘見已，喜樂、讚歎、繫著住；愛樂、讚歎、繫著住已，心轉歡喜，歡喜已深樂，深樂已貪愛，貪愛已阨礙。歡喜、深樂、貪愛、阨礙者，是名第二住。 ^309-4a

耳、鼻、舌、身、意，亦如是說。 ^309-4b

鹿紐！有如是像類比丘，正使空閑獨處，猶名第二住。
所以者何？愛喜不斷、〔不滅〕故；愛欲不斷、不知者，諸佛如來說第二住。 ^309-5

若有比丘，於可愛、〔可〕樂、〔可〕念、可意、長養於欲色，彼比丘見已，不喜樂、不讚歎、不繫著住；不喜樂、不讚歎、不繫著住已不歡喜，不歡喜故不深樂，不深樂故不貪愛，不貪變故不阨礙。不歡喜、深樂、貪愛、阨礙者，是名為一一住。 ^309-6a

耳、鼻、舌、身、意，亦如是說。 ^309-6b

鹿紐！如是像類比丘，正使處於高樓重閣，猶是一一住者。
所以者何？貪愛已盡、已知故；貪愛已盡、已知者，諸佛如來說名一一住。」 ^309-7

爾時，尊者鹿紐聞佛所說，歡喜隨喜，作禮而去。^309-8

## 鹿紐經 ^s310

如是我聞：一時，佛住瞻婆國揭伽池側。 ^310-1

爾時，尊者鹿紐來詣佛所，稽首禮足，退坐一面，白佛言：「善哉世尊！為我說法。我聞法已，當獨一靜處，專精思惟，不放逸住，乃至自知不受後有。」 ^310-2

佛告鹿紐：「善哉！善哉！鹿紐！能問如來如是之義。諦聽！善思！當為汝說。」 ^310-3

佛告鹿紐：「若眼見可愛、〔可〕樂、可意、可念、長養於欲之色，見已〔欣悅〕、讚歎、繫著，欣悅、讚歎、繫著已則歡喜集，歡喜集已則苦集。 ^310-4a

耳、鼻、舌、身、意，亦如是說。 ^310-4b

鹿紐！若有比丘，眼見可愛、〔可〕樂、可念、可意、長養於欲之色，見已不欣悅、不讚歎、不繫著，不欣悅、不讚歎、不繫著故不歡喜集，不歡喜集故則苦滅。 ^310-5a

耳、鼻、舌、身、意，亦如是說。」 ^310-5b

爾時，尊者鹿紐聞佛所說，歡喜隨喜，作禮而去。 ^310-6

爾時，尊者鹿紐聞佛說法教誡已，獨一靜處，專精思惟，不放逸住，乃至得阿羅漢，心善解脫。^310-7

## 富樓那經 ^s311

如是我聞：一時，佛住舍衛國祇樹給孤獨園。 ^311-1

爾時，尊者富樓那來詣佛所，稽首禮足，退住一面，白佛言：「善哉世尊！為我說法。我坐獨一靜處，專精思惟，不放逸住，乃至自知不受後有。」 ^311-2

佛告富樓那：「善哉！善哉！能問如來如是之義。諦聽！善思！當為汝說。 ^311-3

若有比丘，眼見可愛、可樂、可念、可意、長養欲之色，見已欣悅、讚歎、繫著，欣悅、讚歎、繫著已歡喜，歡喜已樂著，樂著已貪愛，貪愛已阨礙。歡喜、樂著、貪愛、阨礙故，去涅槃遠。 ^311-4a

耳、鼻、舌、身、意，亦如是說。 ^311-4b

富樓那！若比丘眼見可愛、〔可〕樂、可念、可意、長養欲之色，見已不欣悅、不讚歎、不繫著，不欣悅、不讚歎、不繫著故不歡喜，不歡喜故不深樂，不深樂故不貪愛，不貪愛故不阨礙。不歡喜、不深樂、不貪愛、不阨礙故，漸近涅槃。 ^311-5a

耳、鼻、舌、身、意，亦如是說。」 ^311-5b

佛告富樓那：「我已略說法教，汝欲何所住？」 ^311-6

富樓那白佛言：「世尊！我已蒙世尊略說教誡，我欲於西方輸盧那人間遊行。」 ^311-7

佛告富樓那：「西方輸盧那人，兇惡、輕躁、弊暴、好罵。富樓那！汝若聞彼兇惡、輕躁、弊暴、好罵、毀辱者，當如之何？」 ^311-8

富樓那白佛言：「世尊！若彼西方輸盧那國人，面前兇惡、訶罵、毀辱者，我作是念：彼西方輸盧那人，賢善、智慧，雖於我前，兇惡、弊暴、〔好〕罵、毀辱我，猶尚不以手石而見打擲。」 ^311-9

佛告富樓那：「彼西方輸盧那人，但兇惡、輕躁、弊暴、罵辱，於汝則可脫，復當以手石打擲者，當如之何？」 ^311-10

富樓那白佛言：「世尊！西方輸盧那人，脫以手石加於我者，我當念言：輸盧那人賢善、智慧，雖以手石加我而不用刀杖。」 ^311-11

佛告富樓那：「若當彼人脫以刀杖而加汝者，復當云何？」 ^311-12

富樓那白佛言：「世尊！若當彼人脫以刀杖而加我者，當作是念：彼輸盧那人賢善、智慧，雖以刀杖而加於我，而不見殺。」 ^311-13

佛告富樓那：「假使彼人脫殺汝者，當如之何？」 ^311-14

富樓那白佛言：「世尊！若西方輸盧那人脫殺我者，當作是念：有諸世尊弟子，當厭患身，或以刀自殺，或服毒藥，或以繩自繫，或投深坑。彼西方輸盧那人，賢善、智慧，於我朽敗之身，以少作方便，便得解脫。」 ^311-15

佛言：「善哉！富樓那！汝善學忍辱，汝今堪能於輸盧那人間住止。汝今宜去，度於未度，安於未安，未涅槃者令得涅槃。」 ^311-16

爾時，富樓那聞佛所說，歡喜隨喜，作禮而去。 ^311-17

爾時，尊者富樓那，夜過晨朝，著衣持缽，入舍衛城乞食。食已還出，付囑臥具，持衣缽，去至西方輸盧那人間遊行。到已，夏安居，為五百優婆塞說法，建立五百僧伽藍，繩床、臥褥、供養眾具，悉皆備足。三月過已，具足三明。即於彼處入無餘涅槃。^311-18

## 摩羅迦舅經 ^s312

如是我聞：一時，佛住舍衛國祇樹給孤獨園。 ^312-1

爾時，摩羅迦舅來詣佛所，稽首禮足，退坐一面，白佛言：「善哉世尊！為我說法。我聞法已，獨一靜處，專精思惟，不放逸住，乃至不受後有。」 ^312-2

爾時，世尊告摩羅迦舅言：「諸年少聰明利根，於我法律出家未久，於我法律尚無懈怠，而況汝今日年耆根熟，而欲聞我略說教誡！」 ^312-3

摩羅迦舅白佛言：「世尊！我雖年耆根熟，而尚欲得聞世尊略說教誡。唯願世尊為我略說教誡，我聞法已，當獨一靜處，專精思惟，乃至自知不受後有。」第二、第三，亦如是請。 ^312-4

佛告摩羅迦舅：「汝今且止。」如是再三，亦不為說。 ^312-5

爾時，世尊告摩羅迦舅：「我今問汝，隨意答我。」 ^312-6

佛告摩羅迦舅：「若眼未曾見色，汝當欲見，於彼色起欲、起愛、起念、起染著不？」 ^312-7a

答言：「不也，世尊！」 ^312-7b

「耳、聲，鼻、香，舌、味，身、觸，意、法，亦如是說。」 ^312-8

佛告摩羅迦舅：「善哉！善哉！摩羅迦舅！見以見為量，聞以聞為量，覺以覺為量，識以識為量。」 ^312-9

而說偈言：
若汝非於彼，彼亦復非此，亦非兩中間，是則為苦邊。 ^312-10

摩羅迦舅白佛言：「已知，世尊！已知，善逝！」 ^312-11

佛告摩羅迦舅：「汝云何於我略說法中，廣解其義？」 ^312-12

爾時，摩羅迦舅說偈白佛言：
若眼已見色，而失於正念，則於所見色，而取愛念相。
取愛樂相者，心則常繫著，起於種種愛，無量色集生。
貪欲恚害覺，令其心退減，長養於眾苦，永離於涅槃。
見色不取相，其心隨正念，不染惡心愛，亦不生繫著。
不起於諸愛，無量色集生，貪欲恚害覺，不能壞其心，
小長養眾苦，漸次近涅槃。日種尊所說，離愛般涅槃。
若耳聞諸聲，心失於正念，而取諸聲相，執持而不捨。
鼻香舌嘗味，身觸意念法，忘失於正念，取相亦復然。
其心生愛樂，繫著堅固住，起種種諸愛，無量法集生。
貪欲恚害覺，退減壞其心，長養眾苦聚，永離於涅槃。
不染於諸法，正智正念生，其心不染汙，亦復不樂著。
不起於諸愛，無量法集生，貪瞋恚害覺，不退減其心，
眾苦隨損減，漸近般涅槃。愛盡般涅槃，世尊之所說。 ^312-13

是名世尊略說法中，廣解其義。」 ^312-14

佛告摩羅迦舅：「汝真於我略說法中廣解其義，所以者何？如汝所說偈：
若眼見眾色，忘失於正念，則於所見色，而取愛念相。…」如前廣說。 ^312-15

爾時，尊者摩羅迦舅，聞佛所說，歡喜隨喜，作禮而去。 ^312-16

爾時，尊者摩羅迦舅，於世尊略說法中廣解其義已，於獨一靜處，專精思惟，不放逸住，乃至成阿羅漢，心得解脫。^312-17

## 經法經 ^s313

如是我聞：一時，佛住舍衛國祇樹給孤獨園。 ^313-1

爾時，世尊告諸比丘：「有經法，諸比丘崇向，而於經法異信、異欲、異聞、異行思惟、異見審諦忍，正知而說：我生已盡、梵行已立、所作已作、自知不受後有。」 ^313-2

諸比丘白佛言：「世尊是法根、法眼、法依，善哉世尊！唯願廣說。諸比丘聞已，當受奉行。」 ^313-3

佛告諸比丘：「諦聽善思！當為汝說。比丘！眼見色已，覺知色而不覺色貪，我先眼識於色有貪，而今眼識於色無貪如實知。若比丘眼見於色已，覺知色而不起色貪，覺我先眼識有貪，而言今眼識於色無貪如實知者，諸比丘於意云何？彼於此，為有信、有欲、有聞、有行思惟、〔有見〕審諦忍不？」 ^313-4a

答言：「如是，世尊！」 ^313-4b

「歸於此法，如實正思所知所見不？」 ^313-4c

答言：「如是，世尊！」 ^313-4d

「耳、鼻、舌、身，意〔識〕法，亦如是說。 ^313-5

諸比丘！是名有經法，比丘於此經法崇向，異信、異欲、異聞、異行思惟、異見審諦忍，正知而說：我生已盡、梵行已立、所作已作、自知不受後有。」 ^313-6

佛說此經已，諸比丘聞佛所說，歡喜奉行。^313-7

## 斷欲經 ^s314

如是我聞：一時，佛住舍衛國祇樹給孤獨園。 ^314-1

爾時，世尊告諸比丘：「當斷欲：斷眼欲已，眼則已斷、已知，斷其根本，如截多羅樹頭，於未來世永不復生。 ^314-2a

耳、鼻、舌、身、意，亦如是說。」 ^314-2b

佛說此經已，諸比丘聞佛所說，歡喜奉行。^314-3

## 生住轉出經 ^s315

如是我聞：一時，佛住舍衛國祇樹給孤獨園。 ^315-1

爾時，世尊告諸比丘：「若眼生、住、轉出，則苦生、病住、老死出。 ^315-2a

耳、鼻、舌、身、意，亦如是說。 ^315-2b

若眼滅、息、沒，苦生則滅，病則息，〔老〕死則沒。 ^315-3a

耳、鼻、舌、身、意，亦如是說。」 ^315-3b

佛說此經已，諸比丘聞佛所說，歡喜奉行。^315-4

## 眼無常經 ^s316

如是我聞：一時，佛住舍衛國祇樹給孤獨園。 ^316-1

爾時，世尊告諸比丘：「眼無常，若眼是常者，則不應受逼迫苦，亦應說於眼欲令如是，不令如是。以眼無常故，是故眼受逼迫苦生，是故不得於眼欲令如是，不令如是。 ^316-2a

耳、鼻、舌、身、意，亦如是說。」 ^316-2b

佛說此經已，諸比丘聞佛所說，歡喜奉行。^316-3

## 眼苦經 ^s317

如是我聞：一時，佛住舍衛國祇樹給孤獨園。 ^317-1

爾時，世尊告諸比丘：「眼苦，若眼是樂者，不應受逼迫苦，應得於眼欲令如是，不令如是。以眼是苦故，受逼迫苦，不得於眼欲令如是，不令如是。 ^317-2a

耳、鼻、舌、身、意，亦如是說。」 ^317-2b

佛說此經已，諸比丘聞佛所說，歡喜奉行。^317-3

## 眼非我經 ^s318

如是我聞：一時，佛住舍衛國祇樹給孤獨園。 ^318-1

爾時，世尊告諸比丘：「眼非我，若眼是我者，不應受逼迫苦，應得於眼欲令如是，不令如是。以眼非我故，受逼迫苦，不得於眼欲令如是，不令如是。 ^318-2a

耳、鼻、舌、身、意，亦如是說。」 ^318-2b

佛說此經已，諸比丘聞佛所說，歡喜奉行。 ^318-3

如內六入處三經，外六入處三經，亦如是說。^318-4

## 一切經 ^s319

如是我聞：一時，佛住舍衛國祇樹給孤獨園。 ^319-1

時有生聞婆羅門，往詣佛所，共相問訊，問訊已，退坐一面，白佛言：「瞿曇！所謂一切者，云何名一切？」 ^319-2

佛告婆羅門：「一切者，謂十二入處：眼、色、耳、聲、鼻、香、舌、味、身、觸、意、法，是名一切。 ^319-3

若復說言此非一切，沙門瞿曇所說一切，我今捨別立餘一切者，彼但有言說，問已不如，增其疑惑。
所以者何？非其境界故。」 ^319-4

時生聞婆羅門聞佛所說，歡喜隨喜奉行。^319-5

## 一切有經 ^s320

如是我聞：一時，佛住舍衛國祇樹給孤獨園。 ^320-1

時有生聞婆羅門，往詣佛所，面相問訊已，退坐一面，白佛言：「瞿曇！所謂一切有，云何一切有？」 ^320-2

佛告生聞婆羅門：「我今問汝，隨意答我。婆羅門！於意云何？眼是有不？」 ^320-3a

答言：「是有，沙門瞿曇！」 ^320-3b

「色是有不？」 ^320-3c

答言：「是有，沙門瞿曇！」 ^320-3d

「婆羅門！有色、有眼識、有眼觸、有眼觸因緣生受──若苦、若樂、不苦不樂不？」 ^320-3e

答言：「有，沙門瞿曇！」 ^320-3f

耳、鼻、舌、身、意，亦如是說。 ^320-4

如是廣說，乃至非其境界故。 ^320-5

佛說此經已，生聞婆羅門聞佛所說，歡喜隨喜，從坐起去。^320-6

## 一切經 ^s321

如是我聞：一時，佛住舍衛國祇樹給孤獨園。 ^321-1

時有生聞婆羅門，往詣佛所，共相問訊已，退坐一面，白佛言：「沙門瞿曇！所謂一切法，云何為一切法？」 ^321-2

佛告婆羅門：「眼及色、眼識、眼觸、眼觸因緣生受──若苦、苦樂、不苦不樂。 ^321-3a

耳、鼻、舌、身、意，法、意識、意觸、意觸因緣生受──若苦、若樂、不苦不樂。 ^321-3b

是名為一切法。 ^321-4

若復有言此非一切法，沙門瞿曇所說一切法，我今捨更立一切法者，此但有言數，問已不知，增其〔疑〕惑。
所以者何？非其境界故。」 ^321-5

佛說此經已，生聞婆羅門聞佛說已，歡喜隨喜，從坐起去。 ^321-6

如生聞婆羅門所問三經，有異比丘所問三經，尊者阿難所問三經，世尊法眼、法根、法依三經，亦如上說。^321-7

## 眼內入處經 ^s322

如是我聞：一時，佛住舍衛國祇樹給孤獨園。 ^322-1

時有異比丘，往詣佛所，稽首佛足，退坐一面，白佛言：「世尊！如世尊說眼是內入處，世尊略說不廣分別，云何眼是內入處？」 ^322-2

佛告彼比丘：「眼是內入處，四大所造淨色，不可見，有對。 ^322-3a

耳、鼻、舌、身內入處，亦如是說。」 ^322-3b

復白佛言：「世尊！如世尊說意是內入處，不廣分別，云何意是內入處？」 ^322-4

佛告比丘：「意內入處者，若心、意、識，非色，不可見，無對，是名意內入處。」 ^322-5

復問：「如世尊說色外入處，世尊略說不廣分別，云何世尊色外入處？」 ^322-6

佛告比丘：「色外入處，若色四大造，可見，有對，是名色是外入處。」 ^322-7

復白佛言：「世尊說聲是外入處，不廣分別，云何聲是外入處？」 ^322-8

佛告比丘：「若聲四大造，不可見，有對。如聲，香、味亦如是。」 ^322-9

復問：「世尊說觸外入處，不廣分別，云何觸外入處？」 ^322-10

佛告比丘：「觸外入處者，謂四大及四大造色，不可見，有對，是名觸外入處。」 ^322-11

復問：「世尊說法外入處，不廣分別，云何〔法外入處〕？」 ^322-12

佛告比丘：「法外入處者，十一入所不攝，不可見，無對，是名法外入處。」 ^322-13

佛說此經已，諸比丘聞佛所說，歡喜奉行。^322-14

## 六內入處經 ^s323

如是我聞：一時，佛住舍衛國祇樹給孤獨園。 ^323-1

爾時，世尊告諸比丘：「有六內入處。云何為〔六〕？ ^323-2a

謂眼內入處，耳、鼻、舌、身、意內入處。 ^323-2b

〔是名六內入處〕。」 ^323-2c

佛說此經已，諸比丘聞佛所說，歡喜奉行。^323-3

## 六外入處經 ^s324

如是我聞：一時，佛住舍衛國祇樹給孤獨園。 ^324-1

爾時，世尊告諸比丘：「有六外入處。云何為六？ ^324-2a

謂色是外入處，聲、香、味、觸、法是外入處。 ^324-2b

是名六外入處。」 ^324-2c

佛說此經已，諸比丘聞佛所說，歡喜奉行。^324-3

## 六識身經 ^s325

如是我聞：一時，佛住舍衛國祇樹給孤獨園。 ^325-1

爾時，世尊告諸比丘：「有六識身。云何為六？ ^325-2a

謂眼識身、耳識身、鼻識身、舌識身、身識身、意識身。 ^325-2b

是名六識身。」 ^325-2c

佛說此經已，諸比丘聞佛所說，歡喜奉行。^325-3

## 六觸身經 ^s326

如是我聞：一時，佛住舍衛國祇樹給孤獨園。 ^326-1

爾時，世尊告諸比丘：「有六觸身。云何為六觸身？ ^326-2a

謂眼觸身、耳觸身、鼻觸身、舌觸身、身觸身、意觸身。 ^326-2b

是名六觸身。」 ^326-2c

佛說此經已，諸比丘聞佛所說，歡喜奉行。^326-3

## 六受身經 ^s327

如是我聞：一時，佛住舍衛國祇樹給孤獨園。 ^327-1

爾時，世尊告諸比丘：「有六受身。云何為六？ ^327-2a

〔謂〕眼觸生受，耳、鼻、舌、身、意觸生受。 ^327-2b

是名六受身。」 ^327-2c

佛說此經已，諸比丘聞佛所說，歡喜奉行。^327-3

## 六想身經 ^s328

如是我聞：一時，佛住舍衛國祇樹給孤獨園。 ^328-1

爾時，世尊告諸比丘：「有六想身。云何為六？ ^328-2a

謂眼觸生想，耳、鼻、舌、身、意觸生想。 ^328-2b

是名六想身。」 ^328-2c

佛說此經已，諸比丘聞佛所說，歡喜奉行。^328-3

## 六思身經 ^s329

如是我聞：一時，佛住舍衛國祇樹給孤獨園。 ^329-1

爾時，世尊告諸比丘：「有六思身。云何為六？ ^329-2a

謂眼觸生思，耳、鼻、舌、身、意觸生思。 ^329-2b

是名六思身。」 ^329-2c

佛說此經已，諸比丘聞佛所說，歡喜奉行。^329-3

## 六愛身經 ^s330

如是我聞：一時，佛住舍衛國祇樹給孤獨園。 ^330-1

爾時，世尊告諸比丘：「有六愛身。云何為六愛身？ ^330-2a

謂眼觸生愛，耳、鼻、舌、身、意觸生愛。 ^330-2b

是名六愛身。」 ^330-2c

佛說此經已，諸比丘聞佛所說，歡喜奉行。^330-3

## 六顧念經 ^s331

如是我聞：一時，佛住舍衛國祇樹給孤獨園。 ^331-1

爾時，世尊告諸比丘：「有六顧念。云何為六？ ^331-2a

謂色顧念、聲顧念、香顧念、味顧念、觸顧念、法顧念。 ^331-2b

是名六顧念。」 ^331-2c

佛說此經已，諸比丘聞佛所說，歡喜奉行。^331-3

## 六覆經 ^s332

如是我聞：一時，佛住舍衛國祇樹給孤獨園。 ^332-1

爾時，世尊告諸比丘：「有六覆。云何為六？ ^332-2a

謂色有漏，是取，心覆藏。 ^332-2b

聲、香、味、觸、法有漏，是取，心覆藏。 ^332-2c

是名六覆。」 ^332-2d

佛說此經已，諸比丘聞佛所說，歡喜奉行。^332-3

## 眼無常經 ^s333

如是我聞：一時，佛住舍衛國祇樹給孤獨園。 ^333-1

爾時，世尊告諸比丘：「過去、未來眼無常，況現在眼？多聞聖弟子如是觀者，不顧過去眼，不欣未來眼，於現在眼生厭、離欲、滅盡向。 ^333-2a

耳、鼻、舌、身、意，亦如是說。」 ^333-2b

如無常，如是苦、空、非我，亦如是說。 ^333-3

如內入處四經，外入處四經，亦如是說。^333-4

## 有因有緣有縛法經 ^s334

如是我聞：一時，佛住拘留搜調牛聚落。 ^334-1

爾時，世尊告諸比丘：「今當為汝說法，初、中、後善，善義、善味，純一滿淨，梵行清白。諦聽！善思！謂《有因、有緣、有縛法經》。云何《有因、有緣、有縛法經》？ ^334-2

謂眼有因、有緣、有縛。 ^334-3a

何等為眼因、眼緣、眼縛？謂眼，業因、業緣、業縛。業有因、有緣、有縛。 ^334-3b

何等為業因、業緣、業縛？謂業，愛因、愛緣、愛縛。愛有因、有緣、有縛。 ^334-3c

何等為愛因、愛緣、愛縛？謂愛，無明因、無明緣、無明縛。無明有因、有緣、有縛。 ^334-3d

何等無明因、無明緣、無明縛？謂無明，不正思惟因、不正思惟緣、不正思惟縛。不正思惟有因、有緣、有縛。 ^334-3e

何等不正思惟因、不正思惟緣、不正思惟縛？謂緣眼、色，生不正思惟，生於癡。緣眼、色，生不正思惟，生於癡，彼癡者是無明，癡求欲名為愛，愛所作名為業。 ^334-3f

如是比丘！不正思惟因無明，無明因愛，愛因為業，業因為眼。 ^334-3g

耳、鼻、舌、身、意，亦如是說。 ^334-4

是名《有因、有緣、有縛法經》。 ^334-5

佛說此經已，諸比丘聞佛所說，歡喜奉行。^334-6

## 第一義空經 ^s335

如是我聞：一時，佛住拘留搜調牛聚落。 ^335-1

爾時，世尊告諸比丘：「我今當為汝等說法，初、中、後善，善義、善味，純一滿淨，梵行清白，所謂《第一義空經》。諦聽！善思！當為汝說。 ^335-2

云何為《第一義空經》？ ^335-3

諸比丘！眼生時無有來處，滅時無有去處。如是眼，不實而生，生已盡滅，有業報而無作者，此陰滅已，異陰相續，除俗數法。 ^335-4a

耳、鼻、舌、身、意，亦如是說，除俗數法。 ^335-4b

俗數法者，謂此有故彼有，此起故彼起，如無明緣行，行緣識，廣說乃至純大苦聚集起。 ^335-5a

又復此無故彼無，此滅故彼滅，無明滅故行滅，行滅故識滅，如是廣說乃至純大苦聚滅。 ^335-5b

比丘！是名《第一義空法經》。」 ^335-6

佛說此經已，諸比丘聞佛所說，歡喜奉行。^335-7

## 喜行經 ^s336

如是我聞：一時，佛住舍衛國祇樹給孤獨園。 ^336-1

爾時，世尊告諸比丘：「有六喜行。云何為六？ ^336-2a

如是比丘！若眼見色，喜於彼色處行。 ^336-2b

耳、聲；鼻、香；舌、味；身、觸；意識法，喜於彼法處行。 ^336-2c

諸比丘！是名六喜行。」 ^336-2d

佛說此經已，諸比丘聞佛所說，歡喜奉行。^336-3

## 六憂行經 ^s337

如是我聞：一時，佛住舍衛國祇樹給孤獨園。 ^337-1

爾時，世尊告諸比丘：「有六憂行。云何為六？ ^337-2a

諸比丘！若眼見色，憂於彼色處行。 ^337-2b

耳、聲；鼻、香；舌、味；身、觸；意識法，憂於彼法處行。 ^337-2c

諸比丘！是名六憂行。」 ^337-2d

佛說此經已，諸比丘聞佛所說，歡喜奉行。^337-3

## 六舍行經 ^s338

如是我聞：一時，佛住舍衛國祇樹給孤獨園。 ^338-1

爾時，世尊告諸比丘：「有六捨行。云何為六？ ^338-2a

諸比丘！謂眼見色，捨於彼色處行。 ^338-2b

耳、聲；鼻、香；舌、味；身、觸；意識法，捨於彼法處行。 ^338-2c

是名比丘六捨行。」 ^338-2d

佛說此經已，諸比丘聞佛所說，歡喜奉行。^338-3

## 六常行經 ^s339

如是我聞：一時，佛住舍衛國祇樹給孤獨園。 ^339-1

爾時，世尊告諸比丘：「有六常行。云何為六？ ^339-2a

若比丘眼見色，不苦不樂捨心住，〔正念、正智〕。 ^339-2b

耳、聲；鼻、香；舌、味；身、觸；意識法，不苦不樂捨心住，正念、正智。 ^339-2c

是名比丘六常行。」 ^339-2d

佛說是經已，諸比丘聞佛所說，歡喜奉行。^339-3

## 六常行經 ^s340

如是我聞：一時，佛住舍衛國祇樹給孤獨園。 ^340-1

爾時，世尊告諸比丘：「有六常行。云何為六？ ^340-2a

若比丘眼見色，不苦不樂捨心住，正念、正智。 ^340-2b

耳、聲；鼻、香；舌、味；身、觸；意識法，不苦不樂捨心住，正念、正智。 ^340-2c

若比丘成就此六常行者，世間難得！」 ^340-2d

佛說此經已，諸比丘聞佛所說，歡喜奉行。^340-3

## 六常行經 ^s341

如是我聞：一時，佛住舍衛國祇樹給孤獨園。 ^341-1

爾時，世尊告諸比丘：「有六常行。云何為六？ ^341-2a

若比丘眼見色，不苦不樂捨心住，正念、正智。 ^341-2b

耳、聲；鼻、香；舌、味；身、觸；意識法，不苦不樂捨心住，正念、正智。 ^341-2c

若比丘成就此六常行者，世間難得，所應承事，恭敬、供養，則為世間無上福田。」 ^341-2d

佛說此經已，諸比丘聞佛所說，歡喜奉行。^341-3

## 六常行經 ^s342

如是我聞：一時，佛住舍衛國祇樹給孤獨園。 ^342-1

爾時，世尊告諸比丘：「有六常行。云何為六？ ^342-2

若比丘眼見色，不苦不樂捨心住，正念、正智。 ^342-3a

耳、聲；鼻、香；舌、味；身、觸；意識法，不苦不樂捨心住，正念、正智。 ^342-3b

若比丘成就此六常行者，當知是舍利弗等。 ^342-4

舍利弗比丘，眼見色已，不苦不樂捨心住，正念、正智。 ^342-5a

耳、聲；鼻、香；舌、味；身、觸；意識法，不苦不樂捨心住，正念、正智。 ^342-5b

舍利弗比丘成就此六常行故，世間難得，所應承事，恭敬、供養，則為世間無上福田。」 ^342-6

佛說此經已，諸比丘聞佛所說，歡喜奉行。
――――^342-7

## 浮彌經 ^s343

如是我聞：一時，佛住王舍城迦蘭陀竹園。 ^343-1

爾時，尊者浮彌比丘，住耆闍崛山。 ^343-2

時有眾多外道出家，詣尊者浮彌所，共相問訊慶慰，共相問訊慶慰已，退坐一面，語尊者浮彌言：「欲有所問，寧有閑暇見答與不？」 ^343-3

尊者浮彌語諸外道出家；「隨汝所問，當為汝說。」 ^343-4

時諸外道出家問尊者浮彌：「苦樂自作耶？」 ^343-5

尊者浮彌答言：「諸外道出家！說苦樂自作者，世尊說言：此是無記（〔非也〕）。」 ^343-6

復問：「苦樂他作耶？」 ^343-7

答言：「苦樂他作者，世尊說言：此是無記。」 ^343-8

復問；「苦樂自他作耶？」 ^343-9

答言：「苦樂自他作者，世尊說言：此是無記。」 ^343-10

復問：「苦樂非自非他無因作耶？」 ^343-11

答言：「苦樂非自非他無因作者，世尊說言；此是無記。」 ^343-12

諸外道出家復問：「云何尊者浮彌！苦樂自作耶說言無記？苦樂他作耶說言無記？苦樂自他作耶說言無記？苦樂非自非他無因作耶說言無記？今沙門瞿曇說苦樂云何生？」 ^343-13

尊者浮彌答言：「諸外道出家！世尊說：苦樂從緣起生。」 ^343-14

時諸外道出家，聞尊者浮彌所說，心不歡喜，呵責而去。 ^343-15

爾時，尊者舍利弗，去尊者浮彌不遠，坐一樹下。 ^343-16

爾時，尊者浮彌知諸外道出家去已，往詣尊者舍利弗所。到已，與舍利弗面相慶慰，慶慰已，以彼諸外道出家所問事，具白尊者舍利弗：「我作此答，得不謗毀世尊！如說說不？如法說不？為是隨順法、行法，得無為餘因法論者來難詰呵責不？」 ^343-17

尊者舍利弗言：「尊者浮彌！汝之所說，實如佛說，不謗如來。如說說，如法說，法行法說，不為餘因論義者來難詰呵責。
所以者何？ ^343-18

世尊說苦樂從緣起生故。 ^343-19

尊者浮彌！彼諸沙門、婆羅門所問，苦樂自作者，彼亦從因起生。言不從緣起生者，無有是處。苦樂他作、自他作、非自非他無因作說者，彼亦從緣起生，若言不從緣生者，無有是處。 ^343-20

尊者浮彌！彼沙門、婆羅門所說苦樂自作者，亦緣觸生，若言不從觸生者，無有是處。苦樂他作、自他作、非自非他無因作者，彼亦緣觸生，若言不緣觸生者，無有是處。」 ^343-21

爾時，尊者阿難去舍利弗不遠，坐一樹下。聞尊者舍利弗與尊者浮彌所論說事。聞已從座起，往詣佛所，稽首佛足，退住一面。以尊者浮彌與尊者舍利弗共論說，一一具白世尊。 ^343-22

佛告阿難：「善哉！善哉！阿難！尊者舍利弗，有來問者，能隨時答。善哉舍利弗！有應時智故，有來問者，能隨時答。若我聲聞，有隨時問者應隨時答，如舍利弗所說。 ^343-23

阿難！我昔時住王舍城山中仙人住處，有諸外道出家，以如是義、如是句、如是味來問於我，我為斯等，以如是義、如是句、如是味而為記說，如尊者舍利弗所說。 ^343-24

阿難！若諸沙門、婆羅門，苦樂自作，我即往彼問言：汝實作是說，苦樂自作耶？彼答我言：如是。我即問言：汝能堅執持此義？言是真實，餘則愚者，我所不許。
所以者何？我說苦樂所起異於此。彼若問我：云何瞿曇所說苦樂所起異者？我當答言：從其緣起而生苦樂。 ^343-25

如是說〔苦樂〕他作、自他作、非自非他無因作者，我亦往彼，所說如上。」 ^343-26

阿難白佛：「如世尊所說義，我已解知：有生故有老死，非緣餘，有生故有老死；乃至無明故有行，非緣餘，有無明故有行。無明滅則行滅，乃至生滅則老病死、憂悲惱苦滅，如是純大苦聚滅。」 ^343-27

佛說此經已，尊者阿難聞佛所說，歡喜隨喜，作禮而去。^343-28

## 拘絺羅經 ^s344

如是我聞：一時，佛住王舍城迦蘭陀竹園。 ^344-1

爾時，尊者舍利弗、尊者摩訶拘絺羅，住耆闍崛山。 ^344-2

時尊者摩訶拘絺羅，晡時從禪定起，詣舍利弗所，共相慶慰，共相慶慰已，退坐一面，語尊者舍利弗：「欲有所問，寧有閑暇見答與不？」 ^344-3

尊者舍利弗語尊者摩訶拘絺羅：「仁者〔且問〕，知者當答。」 ^344-4

尊者摩訶拘絺羅語尊者舍利弗言：「多聞聖弟子，於此法律，成就何法，名為見具足，直見成就，成就於佛不壞淨，來入正法、得此正法、悟此正法？」 ^344-5

尊者舍利弗語尊者摩訶拘絺羅：「多聞聖弟子，於不善法如實知、不善根如實知、善法如實知、善根如實知。 ^344-6

云何不善法如實知？不善身業、口業、意業，是名不善法，如是不善法如實知。 ^344-7

云何不善根如實知？三不善根：貪不善根、恚不善根、癡不善根，是名不善根，如是不善根如實知。 ^344-8

云何善法如實知？善身業、口業、意業，是名善法，如是善法如實知。 ^344-9

云何善根如實知？謂三善根：無貪、無恚、無癡，是名三善根，如是善根如實知。 ^344-10

尊者摩訶拘絺羅！如是多聞聖弟子，不善法如實知、不善根如實知、善法如實知、善根如實知故，於此法律正見具足，直見成就，於佛不壞淨成就，來入正法、得此正法、悟此正法。」 ^344-11

尊者摩訶拘絺羅語尊者舍利弗：「正有此等，更有餘耶？」 ^344-12

尊者舍利弗言：「有。若多聞聖弟子，於食如實知，食集、食滅、食滅道跡如實知。 ^344-13

云何於食如實知？謂四食。何等為四？一者、麤摶食，二者、細觸食，三者、意思食，四者、識食。是名為食，如是食如實知。 ^344-14

云何食集如實知？謂當來有愛、喜貪俱，彼彼樂著，是名食集，如是食集如實知。 ^344-15

云何食滅如實知？若當來有愛、喜貪俱，彼彼樂著，無餘斷：捨、吐、盡、離欲、滅、息沒，是名食滅，如是食滅如實知。 ^344-16

云何食滅道跡如實知？謂八聖道：正見、正志、正語、正業、正命、正方便、正念、正定，是名食滅道跡，如是食滅道跡如實知。 ^344-17

若多聞聖弟子，於此食如實知、食集如實知、食滅如實知、食滅道跡如實知。是故，多聞聖弟子，於正法律，正見具足，直見成就，於佛不壞淨成就，來入正法、得此正法、悟此正法。」 ^344-18

尊者摩訶拘絺羅復問尊者舍利弗：「正有此等，更有餘耶？」 ^344-19

尊者舍利弗言：「尊者摩訶拘絺羅！復更有餘。多聞聖弟子，於〔漏〕如實知、漏集如實知、漏滅如實知、漏滅道跡如實知。 ^344-20

云何〔漏〕如實知？謂三漏：欲漏、有漏、無明漏，是名漏，如是漏如實知。 ^344-21

云何漏集如實知？無明集是漏集，是名漏集如實知。 ^344-22

云何漏滅如實知？無明滅是漏滅，如是漏滅如實知。 ^344-23

云何漏滅道跡如實知？謂八正道，如前說，如是漏滅道跡如實知。 ^344-24

若多聞聖弟子，於漏如實知、漏集如實知、漏滅如實知、漏滅道跡如實知故，多聞聖弟子、於此法律，正見具足，乃至悟此正法。」 ^344-25

尊者摩訶拘絺羅問尊者舍利弗：「正有此等，更有餘耶？」 ^344-26

尊者舍利弗語尊者摩訶拘絺羅；「亦更有餘。多聞聖弟子，於苦如實知、苦集如實知、苦滅如實知、苦滅道跡如實知。 ^344-27

謂生苦、老苦、病苦、死苦、恩愛別苦、怨憎會苦、所欲不得苦：如是略說五受陰苦，是名為苦，如是苦如實知。 ^344-28

云何苦集如實知？當來有愛、喜貪俱、彼彼〔樂著〕，是名苦集，如是苦集如實知。 ^344-29

云何苦滅如實知？若當來有愛、喜貪俱、彼彼樂著，無餘斷，乃至息沒，是名苦滅，如是苦滅如實知。 ^344-30

云何苦滅道跡如實知？謂八聖道，如上說。是名苦滅道跡，如是苦滅道跡如實知。 ^344-31

多聞聖弟子，如是苦如實知，苦集、苦滅、苦滅道跡如實知。如是聖弟子，於我法律，具足正見，直見成就，於佛不壞淨成就，〔來入正法〕、得此正法、悟此正法。」 ^344-32

復問尊者舍利弗：「正有此法，復有餘耶？」 ^344-33

尊者舍利弗答言：「更有餘。謂多聞聖弟子，老死如實知、老死集如實知、老死滅如實知、老死滅道跡如實知。 ^344-34

〔云何老死如實知？〕如前分別經說。 ^344-35

云何老死集如實知？生集是老死集。 ^344-36

〔云何老死滅如實知？〕生滅是老死滅。 ^344-37

老死滅道跡，謂八正道，如前說。 ^344-38

多聞聖弟子，於此老死如實知，乃至老死滅道跡如實知。如是聖弟子，於我法律，正見具足，直見成就，於佛不壞淨成就，來入正法、得此正法、悟此正法。 ^344-39

如是生、有、取、愛、受、觸、六入處、名色、識、行。聖弟子於行如實知，行集、行滅、行滅道跡如實知。 ^344-40

云何行如實知？行有三種：身行、口行、意行，如是行如實知。 ^344-41

云何行集如實知？無明集是行集，如是行集如實知。 ^344-42

云何行滅如實知？無明滅是行滅，如是行滅如實知。 ^344-43

云何行滅道跡如實知？謂八聖道，如前說。 ^344-44

摩訶拘絺羅！是名聖弟子，行如實知，行集、行滅、行滅道跡如實知。於我法律，正見具足，直見成就，於佛不壞淨成就，來入正法、得此正法、悟此正法。」 ^344-45

摩訶拘絺羅復問尊者舍利弗：「唯有此法，更有餘耶？」 ^344-46

舍利弗答言：「摩訶拘絺羅！汝何為逐？汝終不能究竟諸論，得其邊際。若聖弟子斷除無明而生明，何須更求？」 ^344-47

時二正士共論義已，各還本處。^344-48

## 集生經 ^s345

如是我聞：一時，佛住王舍城迦蘭陀竹園。 ^345-1

爾時，世尊告尊者舍利弗：「如我所說，〔波羅延那阿逸多所問〕：
〔若得諸法數，若復種種學，具威儀及行，為我分別說。〕 ^345-2

舍利弗！何等為學？何等為法數？」 ^345-3

時尊者舍利弗默然不答。 ^345-4

第二，第三，亦復默然。 ^345-5

佛言：「真實，舍利弗！」 ^345-6

舍利弗白佛言：「真實，世尊！世尊！比丘真實者，厭、離欲、滅盡向，食集生。彼比丘以食故，生厭、離欲、滅盡向。彼食滅是真實滅，覺知已，彼比丘厭、離欲、滅盡向，是名為學。」 ^345-7

「復次，真實，舍利弗！」 ^345-8

舍利弗白佛言：「真實，世尊！世尊！若比丘真實者，厭、離欲、滅盡，不起諸漏，心善解脫。彼從食集生，若真實即是滅盡，覺知此已，比丘於滅，生厭、離欲、滅盡，不起諸漏，心善解脫，是數法。」 ^345-9

佛告舍利弗：「如是！如是！如汝所說。比丘於真實生厭、離欲、滅盡，是名法數。」 ^345-10

如是說已，世尊即起入室坐禪。 ^345-11

爾時，尊者舍利弗知世尊去已，不久，語諸比丘：「諸尊！我不能辯世尊初問。是故，我默念住。世尊須臾復為作發喜問，我即開解如此之義。正使世尊一日一夜，乃至七夜，異句、異味問斯義者，我亦悉能乃至七夜，以異句、異味而解說之。」 ^345-12

時有異比丘往詣佛所，稽首禮足，退住一面，白佛言：「世尊！尊者舍利弗，作奇特未曾有說，於大眾中，一向師子吼言：我於世尊初問，都不能辯，乃至三問，默然無答。世尊尋復作發喜問，我即開解。正使世尊一日一夜，乃至七夜，異句、異味問斯義者，我亦悉能乃至七夜，異句、異味而解說之。」 ^345-13

佛告比丘：「彼舍利弗比丘，實能於我一日一夜，乃至七夜，異句、〔異味〕所問義中，悉能乃至七夜，異句、異味而解說之。
所以者何？舍利弗比丘善入法界故。」 ^345-14

佛說此經已，彼比丘聞佛所說，歡喜奉行。^345-15

## 三法經 ^s346

如是我聞：一時，佛住王舍城迦蘭陀竹園。 ^346-1

爾時，世尊告諸比丘：「有三法，世間所不愛、不念、不可意。何等為三？謂老、病、死。 ^346-2

世間若無此三法，不可愛、不可念、不可意者，如來、應、等正覺不出於世間，世間亦不知有如來、應、等正覺知見，說正法律。 ^346-3

以世間有老、病、死三法，不可愛、不可念、不可意故，是故如來、應、等正覺出於世間，世間知有如來、應、等正覺所知所見，說正法律。 ^346-4

以三法不斷故，不堪能離老、病、死。何等為三？謂貪、恚、癡。 ^346-5a

復有三法不斷故，不堪能離貪、恚、癡。何等為三？謂身見、戒取、疑。 ^346-5b

復有三法不斷故，不堪能離身見、戒取、疑。何等為三？謂不正思惟、習近邪道，及懈怠心。 ^346-5c

復有三法不斷故，不堪能離不正思惟、習近邪道，及懈怠心。何等為三？謂失念、不正知、亂心。 ^346-5d

復有三法不斷故，不堪能離失念、不正知、亂心。何等為三？謂掉、不律儀、不學戒。 ^346-5e

復有三法不斷故，不堪能離掉、不律儀、不學戒。何等為三？謂不信、難教、懈怠。 ^346-5f

復有三法不斷故，不堪能離不信、難教、嬾惰。何等為三？謂不欲見聖、不欲聞法、常求人短。 ^346-5g

復有三法不斷故，不堪能離不欲見聖、不欲聞法、常求人短。何等為三？謂不恭敬、戾語、習惡知識。 ^346-5h

復有三法不斷故，不堪能離不恭敬、戾語、習惡知識。何等為三？謂無慚、無愧、放逸。此三法不斷故，不堪能離不恭敬、戾語、習惡知識。
所以者何？ ^346-5i

以無慚、無愧故放逸；放逸故不恭敬、〔戾語〕、習惡知識；習惡知識故，不欲見聖、不欲聞法、常求人短；求人短故，不信、〔難教、嬾惰〕；嬾惰故掉、不律儀、不學戒；不學戒故，失念、不正知、亂心；亂心故，不正思惟、習近邪道、懈怠心；懈怠心故，身見、戒取、疑；疑故，不離貪、恚、癡；不離貪、恚、癡故，不堪能離老、病、死。 ^346-6

斷三法故，堪能離老、病、死。云何三？謂貪、恚、癡，此三法斷已，堪能離老、病、死。 ^346-7a

復三法斷故，堪能離貪、恚、癡。云何三？謂身見、戒取、疑，此三法斷故，堪能離貪、恚、癡。 ^346-7b

復三法斷故，堪能離身見、戒取、疑。云何為三？謂不正思惟、習近邪道、起懈怠心，此三法斷故，堪能離身見、戒取、疑。 ^346-7c

復三法斷故，堪能離不正思惟、習近邪道，及懈怠心。云何為三？謂失念心、不正知、亂心，此三法斷故，堪能離不正思惟、習近邪道，及心懈怠。 ^346-7d

復三法斷故，堪能離失念心、不正知、亂心。何等為三？謂掉、不律儀、犯戒。此三法斷故，堪能離失念心、不正知、亂心。 ^346-7e

復有三法斷故，堪能離掉、不律儀、犯戒。云何三？謂不信、難教、嬾惰。此三法斷故，堪能離掉、不律儀、犯戒。 ^346-7f

復有三法斷故，堪能離不信、難教、嬾惰。云何為三？謂不欲見聖、不樂聞法、好求人短。此三法斷故，堪能離不信、難教、嬾惰。 ^346-7g

復三法斷故，堪能離不欲見聖、不欲聞法、好求人短。云何為三？謂不恭敬、戾語、習惡知識。此三法斷故，離不欲見聖、不欲聞法、好求人短。 ^346-7h

復有三法斷故，堪能離不恭敬、戾語、習惡知識。云何三？謂無慚、無愧、放逸。
所以者何？ ^346-7i

以慚、愧故不放逸；不放逸故，恭敬、順語、為善知識；為善知識故，樂見賢聖、樂聞正法、不求人短；不求人短故，生信、順語、精進；精進故，不掉、住律儀、學戒；學戒故，不失念、正知、住不亂心；不亂心故，正思惟、習近正道、心不懈怠；心不懈怠故，不著身見、不著戒取、度疑惑；不疑故，不起貪、恚、癡；離貪、恚、癡故，堪能斷老、病、死。」 ^346-8

佛說此經已，諸比丘聞佛所說，歡喜奉行。^346-9

## 須深經 ^s347

如是我聞：一時，佛住王舍城迦蘭陀竹園。 ^347-1

若王、大臣、婆羅門、長者、居士，及餘世人所共恭敬、尊重，供養佛及諸聲聞眾，大得利養──衣被、飲食、臥具、湯藥；都不恭敬、尊重，供養眾邪異道，衣被、飲食、臥具、湯藥。 ^347-2

爾時，眾多異道，聚會未曾講堂，作如是論：「我等昔來，常為國王、大臣、長者、居士，及餘一切之所奉事恭敬，供養衣被、飲食、臥具、湯藥，今悉斷絕，但恭敬、供養沙門瞿曇、聲聞大眾，衣被、飲食、臥具、湯藥。今此眾中，誰有智慧大力，堪能密往，詣彼沙門瞿曇眾中出家，聞彼法已，來還廣說；我等當復用彼聞法，化諸國王、大臣、長者、居士，令其信樂，可得還復供養如前。」 ^347-3

時有人言：「有一年少，名曰須深，聰明、黠慧，堪能密往沙門瞿曇眾中出家，聽彼法已，來還宣說。」 ^347-4

時諸外道，詣須深所而作是言：「我今日大眾聚集未曾講堂，作如是論：我等先來為諸國王、大臣、長者、居士，及諸世人之所恭敬、奉事，供養衣被、飲食、臥具、湯藥，今悉斷絕。國王、大臣、長者、居士，及諸世間，悉共奉事沙門瞿曇、聲聞大眾。我此眾中，誰有聰明、黠慧，堪能密往沙門瞿曇眾中出家學道，聞彼法已，來還宣說，化諸國王、大臣、長者、居士，令我此眾還得恭敬、尊重、供養。其中有言：唯有須深聰明、黠慧，堪能密往瞿曇法中，出家學道，聞彼說法，悉能受持，來還宣說。是故，我等故來相請，仁者當行！」 ^347-5

時彼須深默然受請，詣王舍城迦蘭陀竹園。 ^347-6

時眾多比丘出房舍外，露地經行。 ^347-7

爾時，須深詣眾多比丘而作是言：「諸尊！我今可得於正法中，出家受具足，修梵行不？」 ^347-8

時眾多比丘，將彼須深，詣世尊所，稽首禮足，退住一面，白佛言：「世尊！今此外道須深，欲求於正法中出家受具足，修梵行。」 ^347-9

爾時，世尊知外道須深心之所念，告諸比丘：「汝等當度彼外道須深，令得出家。」 ^347-10

時諸比丘，願度須深出家，已經半月。 ^347-11

有一比丘語須深言：「須深！當知我等生死已盡、梵行已立、所作已作、自知不受後有。」 ^347-12

時彼須深語比丘言：「尊者！云何學離欲惡不善法，有覺有觀，離生喜樂，具足初禪，不起諸漏，心善解脫耶？」 ^347-13

比丘答言：「不也，須深！」 ^347-14

復問：「云何離有覺有觀，內淨一心，無覺無觀，定生喜樂，具足第二禪，不起諸漏，心善解脫耶？」 ^347-15

比丘答言：「不也，須深！」 ^347-16

復問：「云何尊者！離喜，捨心住，正念、正智，身心受樂，聖說及捨，具足第三禪，不起諸漏，心善解脫耶？」 ^347-17

答言：「不也，須深！」 ^347-18

復問：「云何尊者！離苦息樂，憂喜先斷，不苦不樂，捨淨念一心，具足第四禪，不起諸漏，心善解脫耶？」 ^347-19

答言：「不也，須深！」 ^347-20

復問：「若復寂靜解脫〔超色，入無色〕，身作證具足住，不起諸漏，心善解脫耶？」 ^347-21

答言：「不也，須深！」 ^347-22

須深復問：「云何尊者！所說不同，前後相違？云何不得禪定而復記說？」 ^347-23

比丘答言：「我是慧解脫也。」作是說已，眾多比丘各從座起而去。 ^347-24

爾時，須深知眾多比丘去已，作是思惟：此諸尊者所說不同，前後相違，言不得正受，而復記說自知作證。作是思惟已，往詣佛所，稽首禮足，退住一面，白佛言：「世尊！彼眾多比丘，於我面前記說：我生已盡、梵行已立、所作已作、自知不受後有。我即問彼尊者：得離欲惡不善法，乃至身作證，不起諸漏，心善解脫耶？彼答我言：不也，須深！我即問言：所說不同，前後相違，言不入正受，而復記說自知作證！彼答我言：得慧解脫。作此說已，各從座起而去。我今問世尊：云何彼所說不同，前後相違，不得正受而復說言自知作證？」 ^347-25

佛告須深：「彼先知法住，後知涅槃。彼諸善男子，獨一靜處，專精思惟，〔不放逸住〕，離於我見，不起諸漏，心善解脫。」 ^347-26

須深白佛：「我今不知先知法住，後知涅槃。彼諸善男子，獨一靜處，專精思惟，不放逸住，離於我見，不起諸漏，心善解脫？」 ^347-27

佛告須深：「不問汝知不知，且自先知法住，後知涅槃。彼諸善男子，獨一靜處，專精思惟，不放逸住，離於我見，心善解脫。」 ^347-28

須深白佛：「唯願世尊為我說法，令我得知法住智，得見法住智！」 ^347-29

佛告須深：「我今問汝，隨意答我。須深！於意云何？有生故有老死，不離生有老死耶？」 ^347-30

須深答曰：「如是，世尊！有生故有老死，不離生有老死。」 ^347-31

如是生、有、取、愛、受、觸、六入處、名色、識、行、無明。「有無明故有行，不離無明而有行耶？」 ^347-32

須深白佛：「如是，世尊！有無明故有行，不離無明而有行。」 ^347-33

佛告須深：「無生故無老死，不離生滅而老死滅耶？」 ^347-34

須深白佛言：「如是，世尊！無生故無老死，不離生滅而老死滅。」 ^347-35

「如是乃至無無明故無行，不離無明滅而行滅耶？」 ^347-36

須深白佛：「如是，世尊！無無明故無行，不離無明滅而行滅。」 ^347-37

佛告須深：「作如是知、如是見者，為有離欲惡不善法，乃至身作證具足住不？」 ^347-38

須深白佛：「不也，世尊！」 ^347-39

佛告須深：「是名先知法住，後知涅槃。彼諸善男子，獨一靜處，專精思惟，不放逸住，離於我見，不起諸漏，心善解脫。」 ^347-40

佛說此經已，尊者須深遠塵、離垢，得法眼淨。 ^347-41

爾時，須深見法、得法、覺法、度疑、不由他信、不由他度、於正法中心得無畏，稽首佛足，白佛言：「世尊！我今悔過！我於正法中盜密出家，是故悔過。」 ^347-42

佛告須深：「云何於正法中盜密出家？」 ^347-43

須深白佛言：「世尊！有眾多外道，來詣我所，語我言：須深！當知我等先為國王、大臣、長者、居士，及餘世人恭敬、供養，而今斷絕，悉共供養沙門瞿曇、聲聞大眾。汝今密往沙門瞿曇聲聞眾中，出家受法，得彼法已，還來宣說，我等當以彼聞法，教化世間，令彼恭敬供養如初。是故，世尊！我於正法律中盜密出家，今日悔過，唯願世尊聽我悔過，以哀愍故。」 ^347-44

佛告須深：「受汝悔過。汝當具說：我昔愚癡、不善、無智，於正法律盜密出家，今日悔過，自見罪、自知罪，於當來世律儀成就，功德增長，終不退減。
所以者何？凡人有罪，自見、自知而悔過者，於當來世律儀成就，功德增長，終不退減。」 ^347-45

佛告須深：「今當說譬，其智慧者以譬得解。譬如國王，有防邏者，捉捕盜賊，縛送王所，白言：大王！此人劫盜，願王處罪。王言：將罪人去，反縛兩手，惡聲宣令，周遍國中，然後將出城外刑罪人處，遍身四體，劖以百矛。彼典刑者，受王教令，送彼罪人，反縛兩手，惡聲宣唱，周遍城邑，將出城外刑罪人處，遍身四體，劖以百矛。日中，王問：罪人活耶？臣白言：活。王復敕臣：復劖百矛。至日晡時，復劖百矛，彼猶不死。 ^347-46

佛告須深：「彼王治罪，劖以三百矛，彼罪人身，寧有完處如手掌不？」 ^347-47

須深白佛：「無也，世尊！」 ^347-48

復問須深；「時彼罪人，劖以三百矛因緣，受苦極苦劇不？」 ^347-49

須深白佛；「極苦，世尊！若劖以一矛，苦痛難堪，況三百矛當可堪忍！」 ^347-50

佛告須深：「此尚可耳，若於正法律盜密出家，盜受持法，為人宣說，當受苦痛倍過於彼。」 ^347-51

佛說是法時，外道須深漏盡意解。 ^347-52

佛說此經已，尊者須深聞佛所說，歡喜奉行。^347-53

## 十力經 ^s348

如是我聞：一時，佛住王舍城迦蘭陀竹園。 ^348-1

爾時，世尊告諸比丘：「如來成就十種力，得四無畏，知先佛住處，能轉梵輪，於大眾中震師子吼言：此有故彼有，此起故彼起，謂緣無明行，廣說乃至純大苦聚集；純大苦聚滅。 ^348-2

諸比丘！此是真實教法顯現，斷生死流，乃至其人悉善顯現。如是真實教法顯現，斷生死流，足令善男子正信出家，方便修習，不放逸住。於正法律精勤苦行，皮筋骨立，血肉枯竭，若其未得所當得者，不捨慇懃精進方便，堅固堪能。
所以者何？ ^348-3

懈怠苦住，能生種種惡不善法，當來有結熾然，增長於未來世生老病死，退其大義故。 ^348-4a

精進樂獨住者，不生種種惡不善法，當來有結熾然苦報，不於未來世增長生老病死，大義滿足，得成第一教法之場。所謂大師面前，親承說法，寂滅、涅槃、菩提正向、善逝正覺。 ^348-4b

是故，比丘！當觀自利、利他，自他俱利，精勤修學。我今出家，不愚、不惑，有果、有樂，諸所供養衣服、飲食、臥具、湯藥者，悉得大果、大福、大利。當如是學！」 ^348-5

佛說是經已，諸比丘聞佛所說，歡喜奉行。^348-6

## 聖處經 ^s349

如是我聞：一時，佛住王舍城迦蘭陀竹園。 ^349-1

爾時，世尊告諸比丘：「善來比丘，善出家，善得己利，曠世時時得生聖處。諸根具足，不愚不癡，不須手語，好說、惡說堪能解義。我今於此世作佛，如來、應、等正覺、明行足、善逝、世間解、無上士、調御丈夫、天人師、佛、世尊。 ^349-2

〔親承〕說法：寂滅、涅槃、菩提正向、善逝等正覺，所謂此有故彼有，此起故彼起，謂緣無明行，緣行識，乃至純大苦聚集；無明滅則行滅，乃至純大苦聚滅。 ^349-3

諸比丘！難得之處已得，生於聖處，諸根具足，乃至純大苦聚集，純大苦滅。 ^349-4

是故，比丘！當如是學：自利、利他、自他俱利。如是出家，不愚不癡，有果、有樂，有樂果報，供養衣服、飲食、臥具、湯藥者，悉得大果、大福、大利。是故，比丘！當如是學！」 ^349-5

佛說此經已，諸比丘聞佛所說，歡喜奉行。^349-6

## 聖弟子經 ^s350

如是我聞：一時，佛住王舍城迦蘭陀竹園。 ^350-1

爾時，世尊告諸比丘：「多聞聖弟子，不作是念：何所有故此有？何所起故此起？何所無故此無？何所滅故此滅？ ^350-2

然彼多聞聖弟子，知所謂此有故彼有，此起故彼起，謂緣無明行，乃至純大苦聚集。 ^350-3a

無明滅故行滅，乃至純大苦聚滅。」 ^350-3b

佛說是經已，諸比丘聞佛所說，歡喜奉行。^350-4

## 茂師羅經 ^s351

如是我聞：一時，尊者那羅、尊者茂師羅、尊者殊勝、尊者阿難，住舍衛國象耳池側。 ^351-1

爾時，尊者那羅語尊者茂師羅言：「有異信、異欲、異聞、異行覺想、異見審諦忍，有如是正自覺知見生，所謂生故有老死，不離生有老死耶？」 ^351-2

尊者茂師羅言：「有異信、異欲、異聞、異行覺想、異見審諦忍，有如是正自覺知見生，所謂有生故有老死，不異生有老死，如是說有。」 ^351-3

「尊者茂師羅！有異信、乃至異忍，得自覺知見生，所謂〔有滅則寂滅涅槃〕耶？」 ^351-4

尊者茂師羅答言：「有異信、乃至異忍，得自覺知見生，所謂〔有滅則寂滅涅槃〕。」 ^351-5

復問尊者茂師羅：「〔有滅則寂滅涅槃〕說者，汝今便是阿羅漢諸漏盡耶？」 ^351-6

尊者茂師羅默然不答。 ^351-7

第二、第三問，亦默然不答。 ^351-8

爾時，尊者殊勝語尊者茂師羅：「汝今且止，我當為汝答尊者那羅。」 ^351-9

尊者茂師羅言：「我今且止，汝為我答。」 ^351-10

爾時，尊者殊勝語尊者那羅：「有異信乃至異忍，得自覺知見生，所謂有滅則寂滅涅槃。」 ^351-11

時尊者那羅問尊者殊勝言：「有異信乃至異忍，得自覺知見生，所謂有滅則寂滅涅槃者，汝今便是漏盡阿羅漢耶？」 ^351-12

尊者殊勝言：「我說有滅則寂滅涅槃，而非漏盡阿羅漢也。」 ^351-13

尊者那羅言：「所說不同，前後相違！如尊者所說，有滅則寂滅涅槃，而復言非漏盡阿羅漢耶？」 ^351-14

尊者殊勝語尊者那羅言：「今當說譬，夫智者以譬得解。如曠野路邊有井，無繩、無罐得取其水。時有行人，熱渴所逼，繞井求覓，無繩、無罐，諦觀井水，如實知見而不觸身。如是我說有滅則寂滅涅槃，而自不得漏盡阿羅漢。」 ^351-15

爾時，尊者阿難語尊者那羅言：「彼尊者殊勝所說，汝復云何？」 ^351-16

尊者那羅語尊者阿難言：「尊者殊勝，善說真實，知復何言。」 ^351-17

時彼正士各各說已，從座起去。^351-18

## 沙門婆羅門經 ^s352

如是我聞：一時，佛住舍衛國祇樹給孤獨園。 ^352-1

爾時，世尊告諸比丘：「若諸沙門、婆羅門，於法不如實知，法集、法滅、法滅道跡不如實知，彼非沙門、沙門數，非婆羅門、婆羅門數；彼亦非沙門義、婆羅門義，見法自知作證：我生已盡、梵行已立、所作已作、自知不受後有。 ^352-2

云何法不如實知？云何法集不如實知？云何法滅不如實知？云何法滅道跡不如實知？ ^352-3a

謂於老死法不如實知，老死集，老死滅，老死滅道跡不如實知。 ^352-3b

如是生、有、取、愛、受、觸、六入處不如實知，六入處集、六入處滅、六入處滅道跡不如實知。 ^352-3c

如是諸法不如實知，法集、法滅、法滅道跡不如實知。 ^352-3d

若諸沙門、婆羅門，於法如實知，法集、法滅、法滅道跡如實知，當知是沙門、婆羅門，沙門之沙門數，婆羅門之婆羅門數，彼以沙門義、婆羅門義，見法自知作證：我生已盡、梵行已立、所作已作、自知不受後有。 ^352-4

何等法如實知？何等法集、法滅、法滅道跡如實知？ ^352-5a

謂老死法如實知，老死集、老死滅、老死滅道跡如實知。 ^352-5b

如是生、有、取、愛、受、觸、六入處如實知，六入處集、六入處滅、六入處滅道跡如實知。 ^352-5c

如是諸法如實知，法集、法滅、法滅道跡如實知。」 ^352-5d

佛說是經已，諸比丘聞佛所說，歡喜奉行。^352-6

## 沙門婆羅門經 ^s353

如是我聞：一時，佛住舍衛國祇樹給孤獨園。 ^353-1

爾時，世尊告諸比丘：「若沙門、婆羅門，於法不如實知，法集、法滅、法滅道跡不如實知，當知是沙門、婆羅門，非沙門之沙門數，非婆羅門之婆羅門數；彼亦非沙門義，非婆羅門義，見法自知作證：我生已盡、梵行已立、所作已作、自知不受後有。 ^353-2

何等法不如實知？何等法集、法滅、法滅道跡不如實知？ ^353-3a

謂六入處法不如實知，六入處集、六入處滅、六入處滅道跡不如實知，而於觸如實知者，無有是處。 ^353-3b

觸集、觸滅、觸滅道跡如實知者，無有是處。 ^353-3c

如是受、愛、取、有、生、老死如實知者，無有是處。 ^353-3d

若沙門、婆羅門，於六入處如實知，六入處集、六入處滅、六入處滅道跡如實知者，於觸如實知，斯有是處。 ^353-4a

如是受、愛、取、有、生、老死如實知者，斯有是處。」 ^353-4b

佛說是經已，諸比丘聞佛所說，歡喜奉行。^353-5

## 沙門婆羅門經 ^s354

如是我聞：一時，佛住舍衛國祇樹給孤獨園。 ^354-1

爾時，世尊告諸比丘：如上說。 ^354-2

差別者：「若諸沙門、娑羅門，於六入處不如實知，而欲超度觸者，無有是處。觸集、觸滅、觸滅道跡超度者，無有是處。 ^354-3a

如是超度受、愛、取、有、生、老死者，無有是處。 ^354-3b

超度老死集、老死滅、老死滅道跡者，無有是處。 ^354-3c

若沙門、婆羅門，於六入處如實知，六入處集、六入處滅、六入處滅道跡如實知，而超度觸者，斯有是處。 ^354-4a

如是超度受、愛、取、有、生、老死者，斯有是處。 ^354-4b

乃至超度老死滅道跡者，斯有是處。」 ^354-4c

佛說是經已，諸比丘聞佛所說，歡喜奉行。 ^354-5

如老死乃至六入處三經，如是老死乃至行三經，亦如是說。^354-6

## 老死經 ^s355

如是我聞：一時，佛住舍衛國祇樹給孤獨園。 ^355-1

爾時，世尊告諸比丘：「當覺知老死，覺知老死集、老死滅、老死滅道跡；如是乃至當覺知行、行集、行滅、行滅道跡。 ^355-2

云何當覺知老死？覺知緣生故有老死，如是老死覺知。 ^355-3

云何老死集〔覺知〕？生集是老死集，如是老死集覺知。 ^355-4

云何老死滅覺知？謂生滅是老死滅，如是老死滅覺知。 ^355-5

云何老死滅道跡覺知？謂八聖道是老死滅道跡，如是老死滅道跡覺知。 ^355-6

乃至云何行覺知？謂三行：身行、口行、意行，如是行覺知。 ^355-7

云何行集覺知？謂無明集是行集，如是行集覺知。 ^355-8

云何行滅覺知？無明滅是行滅，如是行滅覺知。 ^355-9

云何行滅道跡覺知？謂八聖道是行滅道跡，如是行滅道跡覺知。」 ^355-10

佛說是經已，諸比丘聞佛所說，歡喜奉行。^355-11

## 種智經 ^s356

如是我聞：一時，佛住舍衛國祇樹給孤獨園。 ^356-1

爾時，世尊告諸比丘：「有四十四種智。諦聽！善思！當為汝說。 ^356-2

何等為四十四種智？ ^356-3

謂老死智、老死集智、老死滅智、老死滅道跡智。 ^356-4a

如是生、有、取、愛、受、觸、六入處、名色、識，行智、行集智、行滅智、行滅道跡智。 ^356-4b

是名四十四種智。」 ^356-5

佛說此經已，諸比丘聞佛所說，歡喜奉行。^356-6

## 種智經 ^s357

如是我聞：一時，佛住舍衛國祇樹給孤獨園。 ^357-1

爾時，世尊告諸比丘：「有七十七種智。諦聽！善思！當為汝說。 ^357-2

云何七十七種智？ ^357-3

生緣老死智、非餘生緣老死智、過去生緣老死智、非餘過去生緣老死智、未來生緣老死智、非餘未來生緣老死智，及法住智無常、有為、心所、緣生、盡法、變易法、離欲法、滅法、斷知智。 ^357-4a

如是生、有、取、愛、受、觸、六入處、名色、識，行無明緣行智、非餘無明緣行智、過去無明緣行智、非餘過去無明緣行智、未來無明緣行智、非餘未來無明緣行智，及法住智無常、有為、心所、緣生、盡法、變易法、無欲法、滅法、斷智。 ^357-4b

是名七十七種智。」 ^357-5

佛說此經已，諸比丘聞佛所說，歡喜奉行^357-6

## 無明增經 ^s358

如是我聞：一時，佛住舍衛國祇樹給孤獨園。 ^358-1

爾時，世尊告諸比丘：「有增法、減法。諦聽！善思！當為汝說。 ^358-2

云何增法？所謂此有故彼有，此起故彼起，謂緣無明行，緣行識，乃至純大苦聚集，是名增法。 ^358-3

云何減法？謂此無故彼無，此滅故彼滅，所謂無明滅則行滅，乃至純大苦聚滅，是名減法。」 ^358-4

佛說此經已，諸比丘聞佛所說，歡喜奉行。 ^358-5

如增法、減法，如是生法、變易法，集法、滅法，如上說。 ^358-6

如當說三經，有，應當知三經，如上說。^358-7

## 思量經 ^s359

如是我聞：一時，佛住舍衛國祇樹給孤獨園。 ^359-1

爾時，世尊告諸比丘：「若思量，若妄想生，彼使、攀緣識住；有攀緣識住故，有未來世生老病死、憂悲惱苦，如是純大苦聚集。 ^359-2a

若不思量，不妄想，無使、無攀緣識住；無攀緣識住故，於未來世生老病死、憂悲惱苦滅，如是純大苦聚滅。」 ^359-2b

佛說此經已，諸比丘聞佛所說，歡喜奉行。^359-3

## 思量經 ^s360

如是我聞：一時，佛住舍衛國祇樹給孤獨園。 ^360-1

爾時，世尊告諸比丘：「若思量，若妄想者，則有使、攀緣識住；有攀緣識住故入於名色，入名色故有未來世生老病死、憂悲惱苦，如是純大苦聚集。 ^360-2a

若不思量，無妄想，無使、無攀緣識住；無攀緣識住故不入名色，不入名色故生老病死、憂悲惱苦滅，如是純大苦聚滅。」 ^360-2b

佛說此經已，諸比丘聞佛所說，歡喜奉行。^360-3

## 思量經 ^s361

如是我聞：一時，佛住舍衛國祇樹給孤獨園。 ^361-1

爾時，世尊告諸比丘：「若有思量，有妄想，則有使、攀緣識住；有攀緣識住故入於名色，入名色故則有往來，有往來故則有生死，有生死故則有未來世生老病死、憂悲惱苦，如是純大苦聚集。 ^361-2a

若不思量，無妄想，無使、無攀緣識住；無攀緣識住故不入名色，不入名色故則無往來，無往來故則無生死，無生死故於未來世生老病死、憂悲惱苦滅，如是純大苦聚滅。」 ^361-2b

佛說此經已，諸比丘聞佛所說，歡喜奉行。^361-3

## 多聞弟子經 ^s362

如是我聞：一時，佛住舍衛國祇樹給孤獨園。 ^362-1

爾時，世尊告諸比丘：「有多聞比丘，云何如來施設多聞比丘？」 ^362-2

諸比丘白佛：「世尊是法根、法眼、法依，唯願為說多聞比丘！諸比丘聞已，當受奉行。」 ^362-3

佛告比丘：「諦聽！善思！當為汝說。諸比丘！若有比丘聞老病死，生厭、離欲、滅盡法，是名多聞比丘。 ^362-4a

如是〔比丘聞〕生、有、取、愛、受、觸、六入處、名色、識、行，生厭、離欲、滅盡法，是名多聞比丘。 ^362-4b

是名如來所施設多聞比丘。」 ^362-5

佛說此經已，諸比丘聞佛所說，歡喜奉行。^362-6

## 說法比丘經 ^s363

如是我聞：一時，佛住舍衛國祇樹給孤獨園。 ^363-1

爾時，世尊告諸比丘：「所謂說法比丘，云何如來施設說法比丘？」 ^363-2

諸比丘白佛：「世尊是法根、法眼、法依，唯願為說說法比丘！諸比丘聞已，當受奉行。」 ^363-3

佛告諸比丘：「若有比丘說老病死，生厭、離欲、滅盡法，是名說法比丘。 ^363-4a

如是說生、有、取、愛、受、觸、六入處、名色、識、行，是生厭、離欲、滅盡法，是名說法比丘。 ^363-4b

諸比丘！是名如來施設說法比丘。」 ^363-5

佛說此經已，諸比丘聞佛所說，歡喜奉行。^363-6

## 說法經 ^s364

如是我聞：一時，佛住舍衛國祇樹給孤獨園。 ^364-1

爾時，世尊告諸比丘：「謂法次法向，諸比丘！云何名為法次法向？」 ^364-2

諸比丘白佛：「世尊是法根、法眼、法依，善哉世尊！惟願為說！諸比丘聞已，當受奉行。」 ^364-3

佛告諸比丘：「若比丘於老病死，生厭，離欲、滅盡向，是名法次法向。 ^364-4a

如是生乃至行，生厭、離欲、滅盡向，是名法次法向。 ^364-4b

諸比丘！是名如來施設法次法向。」 ^364-5

佛說此經已，諸比丘聞佛所說，歡喜奉行。^364-6

## 見法般涅槃經 ^s365

如是我聞：一時，佛住舍衛國祇樹給孤獨園。 ^365-1

爾時，世尊告諸比丘：「謂見法般涅槃，云何如來說見法般涅槃？」 ^365-2

諸比丘白佛：〔世尊是法根、法眼、法依，善哉世尊！唯願為說見法般涅槃！諸比丘聞已，當受奉行。〕 ^365-3

佛告比丘：「諦聽！善思！當為汝說。 ^365-4

若有比丘，於老病死，〔生厭、離欲、滅盡〕，不起諸漏，心善解脫，是名比丘得見法般涅槃。」 ^365-5

佛說此經已，諸比丘聞佛所說，歡喜奉行。^365-6

## 毘婆尸經 ^s366

如是我聞：一時，佛住舍衛國祇樹給孤獨園。 ^366-1

爾時，世尊告諸比丘：「毘婆尸佛未成正覺時，獨一靜處，專精禪思，作如是念：一切世間皆入生死，自生、自熟，自滅、自沒，而彼眾生於老死之上出世間道不如實知。 ^366-2

即自觀察：何緣有此老死？如是正思惟觀察，得如實無間等起知：有生故有此老死，緣生故有老死。 ^366-3

復正思惟：何緣故有此生？尋復正思惟，無間等起知：緣有故有生。 ^366-4

尋復正思惟：何緣故有有？尋復正思惟，如實無間等起知：有取故有有。 ^366-5

尋復正思惟：何緣故有取？尋復正思惟，如實無間等起觀察：取法味著、顧念，緣觸愛所增長。 ^366-6

當知緣愛取，緣取有，緣有生，緣生老病死、憂悲惱苦，如是純大苦聚集。 ^366-7

譬如緣油、炷而然燈，彼時時增油、治炷，彼燈常明，熾然不息，如前來歎譬城譬廣說。」 ^366-8

佛說是經已，諸比丘聞佛所說，歡喜奉行。 ^366-9

如毘婆尸佛，如是尸棄佛、毘濕波浮佛、迦羅迦孫提佛、迦那迦牟尼佛、迦葉佛，皆如是說。^366-10

## 修習經 ^s367

如是我聞：一時，佛住舍衛國祇樹給孤獨園。 ^367-1

爾時，世尊告諸比丘：「當勤方便，修習禪思，內寂其心。
所以者何？ ^367-2

比丘禪思、內寂其心、精勤方便者，如是如實顯現。云何如實顯現？ ^367-3

老死如實顯現，老死集、老死滅、老死滅道跡如實顯現。 ^367-4a

生、有、取、愛、受、觸、六入處、名色、識，行如實顯現、行集、行滅、行滅道跡如實顯現。 ^367-4b

此諸法無常、有為、有漏，如實顯現。」 ^367-5

佛說此經已，諸比丘聞佛所說，歡喜奉行。^367-6

## 三摩提經 ^s368

如是我聞：一時，佛住舍衛國祇樹給孤獨園。 ^368-1

爾時，世尊告諸比丘：「當修無量三摩提，專精繫念。 ^368-2

修無量三摩提，專精繫念已，如是如實顯現。云何如實顯現？ ^368-3

謂老死如實顯現，乃至行如實顯現。 ^368-4

此諸法，無常、有為、有漏，如是如實顯現。」 ^368-5

佛說此經已，諸比丘聞佛所說，歡喜奉行。^368-6

## 十二因緣經 ^s369

如是我聞：一時，佛住舍衛國祇樹給孤獨園。 ^369-1

爾時，世尊告諸比丘：「昔者毘婆尸佛未成正覺時，住菩提所，不久成佛。 ^369-2

詣菩提樹下，敷草為座，結跏趺坐，端坐正念。一坐七日，於十二緣起逆順觀察，所謂此有故彼有，此起故彼起，緣無明行乃至緣生有老死，及純大苦聚集、純大苦聚滅。 ^369-3

彼毘婆尸佛正坐七日已，從三昧覺，說此偈言：
如此諸法生，梵志勤思禪，永離諸疑惑，知因緣生法。
若知因生苦，知諸受滅盡，知因緣法盡，則知有漏盡。
如此諸法生，梵志勤思禪，永離諸疑惑，知有因生苦。
如此諸法生，梵志勤思禪，永離諸疑惑，知諸受滅盡。
如此諸法生，梵志勤思禪，永離諸疑惑，知因緣法盡。
如此諸法生，梵志勤思禪，永離諸疑惑，知盡諸有漏。
如此諸法生，梵志勤思禪，普照諸世間，如日住虛空，
破壞諸魔軍，覺諸結解脫。」 ^369-4

佛說此經已，諸比丘聞佛所說，歡喜奉行。 ^369-5

如毘娑尸佛，如是尸棄佛、毘濕波浮佛、迦羅迦孫提佛、迦那迦牟尼佛、迦葉佛，亦如是說。^369-6

## 尼連禪河經 ^s370

如是我聞：一時，佛住鬱毘羅尼連禪河側大菩提所，不久當成正覺。 ^370-1

往詣菩提樹下，敷草為座，結跏趺坐，正身正念，如前廣說。
食相應
（＊南傳編在緣起相應）^370-2

## 食經 ^s371

如是我聞：一時，佛住舍衛國祇樹給孤獨園。 ^371-1

爾時，世尊告諸比丘：「有四食，資益眾生，令得住世，攝受長養。何等為四？謂一、麤摶食、二、細觸食，三、意思食，四、識食。 ^371-2

此四食，何因、何集、何生、〔何轉〕？謂此諸食，愛因、愛集、愛生、愛轉。 ^371-3

此愛何因、何集、何生、何轉？謂愛受因、受集、受生、受轉。 ^371-4

此受何因、何集、何生、何轉？謂受觸因、觸集、觸生、觸轉。 ^371-5

此觸何因、何集、何生、何轉？謂觸六入處因、六入處集、六入處生、六入處轉。 ^371-6

六入處集是觸集，觸集是受集，受集是愛集，愛集是食集，食集故未來世生老病死、憂悲惱苦集，如是純大苦聚集。 ^371-7a

如是六入處滅則觸滅，觸滅則受滅，受滅則愛滅，愛滅則食滅，食滅故於未來世生老病死、憂悲惱苦滅，如是純大苦聚滅。」 ^371-7b

佛說此經已，諸比丘聞佛所說，歡喜奉行。^371-8

## 頗求那經 ^s372

如是我聞：一時，佛住舍衛國祇樹給孤獨園。 ^372-1

爾時，世尊告諸比丘：「有四食，資益眾生，令得住世，攝受長養。何等為四？一、麤摶食，二、細觸食，三、意思食，四、識食。」 ^372-2

時有比丘，名曰頗求那，住佛後扇佛，白佛言：「世尊！誰食此識？」 ^372-3

佛告頗求那：「我不言有食識者，我若言有食識者，汝應作是問。我說識是食，汝應問言：何因緣故有識食？我則答言：能招未來有令相續生，有有故有六入處，六入處緣觸。」 ^372-4

頗求那復問：「為誰觸？」 ^372-5

佛告頗求那：「我不言有觸者，我若言有觸者，汝應作是問為誰觸。汝應如是問：何因緣故生觸？我應如是答：六入處緣觸，觸緣受。」 ^372-6

復問：「為誰受？」 ^372-7

佛告頗求那：「我不說有受者，我若言有受者，汝應問為誰受。汝應問言：何因緣故有受？我應如是答：觸緣故有受，受緣愛。」 ^372-8

復問：「世尊！為誰愛？」 ^372-9

佛告頗求那：「我不說有愛者，我若說言有愛者，汝應作是問為誰愛。汝應問言：何緣故有愛？我應如是答：緣受故有愛，愛緣取。」 ^372-10

復問：「世尊！為誰取？」 ^372-11

佛告頗求那：「我不說言有取者，我若說言有取者，汝應問言為誰取。汝應問言：何緣故有取？我應答言：愛緣故有取，取緣有。」 ^372-12

復問：「世尊！為誰有？」 ^372-13

佛告頗求那：「我不說有有者，我若說有有者，汝應問言為誰有。汝今應問：何緣故有有？我應答言：緣取故有有，能招當來有觸生，是名有。 ^372-14

有六入處，六入處緣觸，觸緣受，受緣愛，愛緣取，取緣有，有緣生，生緣老病死、憂悲惱苦，如是純大苦聚集。 ^372-15a

謂六入處滅則觸滅，觸滅則受滅，受滅則愛滅，愛滅則取滅，取滅則有滅，有滅則生滅，生滅則老病死、憂悲惱苦滅，如是〔純大苦聚〕滅。」 ^372-15b

佛說此經已，諸比丘聞佛所說，歡喜奉行。^372-16

## 子肉經 ^s373

如是我聞：一時，佛住舍衛國祇樹給孤獨園。 ^373-1

爾時，世尊告諸比丘：「有四食，資益眾生，令得住世，攝受長養。云何為四？謂一、麤摶食，二、細觸食，三、意思食，四、識食。 ^373-2

云何比丘觀察摶食？ ^373-3a

譬如有夫婦二人，唯有一子，愛念將養，欲度曠野嶮道難處，糧食乏盡，飢餓困極，計無濟理。作是議言：正有一子，極所愛念，若食其肉，可得度難，莫令在此三人俱死。作是計已，即殺其子，含悲垂淚，強食其肉，得度曠野。 ^373-3b

云何比丘！彼人夫婦共食子肉，寧取其味，貪嗜美樂與不？」 ^373-3c

答曰：「不也，世尊！」 ^373-3d

復問比丘：「彼強食其肉，為度曠野嶮道與不？」 ^373-3e

答言：「如是，世尊！」 ^373-3f

佛告比丘：「凡食摶食，當如是觀！如是觀者，摶食斷、知；摶食斷、知已，於五欲功德貪愛則斷。五欲功德貪愛斷者，我不見彼多聞聖弟子，於五欲功德上有一結使而不斷者；有一結繫故，則還生此世。 ^373-3g

云何比丘觀察觸食？ ^373-4a

譬如有牛，生剝其皮，在在處處，諸蟲唼食，沙土坌塵，草木針刺。若依於地，地蟲所食；若依於水，水蟲所食；若依空中，飛蟲所食；臥起常有苦毒此身。 ^373-4b

如是比丘！於彼觸食，當如是觀！如是觀者，觸食斷、知；觸食斷、知者，三受則斷；三受斷者，多聞聖弟子於上無所復作，所作已作故。 ^373-4c

云何比丘觀察意思食？ ^373-5a

譬如聚落、城邑邊，有火起，無煙、無炎。時有士夫，聰明、黠慧，背苦、向樂，厭死、樂生，作如是念：彼有大火，無煙、無炎，行來當避，莫令墮中，必死無疑。作是思惟，常生思願，捨遠而去。 ^373-5b

觀意思食，亦復如是。如是觀者，意思食斷、〔知〕；意思食斷、〔知〕者，三愛則斷；三愛斷者，彼多聞聖弟子於上更無所作，所作已作故。 ^373-5c

諸比丘！云何觀察識食？ ^373-6a

譬如國王，有防邏者，捉捕劫盜，縛送王所，如前《須深經》廣說，以彼因緣受三百矛苦，覺晝夜苦痛。 ^373-6b

觀察識食，亦復如是。如是觀者，識食斷、知；識食斷、知者，名色斷、知；名色斷、知者，多聞聖弟子於上更無所作，所作已作故。」 ^373-6c

佛說此經已，諸比丘聞佛所說，歡喜奉行。^373-7

## 有食經 ^s374

如是我聞：一時，佛住舍衛國祇樹給孤獨園。 ^374-1

爾時，世尊告諸比丘：「有四食，資益眾生，令得住世，攝受長養。何等為四？一者、摶食，二者、觸食，三者、意思食，四者、識食。 ^374-2

若比丘於此四食，有喜、有貪則識住增長，識住增長故入於名色，入名色故諸行增長，行增長故當來有增長，當來有增長故生老病死、憂悲惱苦集，如是純大苦聚集。 ^374-3a

若於四食無貪、無喜，無貪、無喜故識不住、不增長，識不住、不增長故不入名色，不入名色故行不增長，行不增長故當來有不生、不長，當來有不生長故於未來世生老病死、憂悲惱苦不起，如是純大苦聚滅。」 ^374-3b

佛說此經已，諸比丘聞佛所說，歡喜奉行。^374-4

## 有貪經 ^s375

如是我聞：一時，佛住舍衛國祇樹給孤獨園。 ^375-1

爾時，世尊告諸比丘：「有四食，資益眾生，令得住世、攝受長養。何等為四？一者、摶食，二者、觸食，三、意思食，四者、識食。 ^375-2

諸比丘！於此四食有貪、有喜，則有憂悲、有塵垢。 ^375-3a

若於四食無貪、無喜，則無憂悲，亦無塵垢。」 ^375-3b

佛說此經已，諸比丘聞佛所說，歡喜奉行。^375-4

## 有貪經 ^s376

如是我聞：一時，佛住舍衛國祇樹給孤獨園。 ^376-1

爾時，世尊告諸比丘：「有四食，資益眾生，令得住世，攝受長養。何等為四？一者、摶食，二者、觸食，三、意思食，四者、識食。 ^376-2

諸比丘！於此四食，有貪、有喜，識住增長，乃至純大苦聚集。 ^376-3a

譬如樓閣宮殿，北西長廣，東西窗牖， 日出東方，光照西壁。 ^376-3b

如是比丘！於此四食有貪、有喜，如前廣說，乃至純大苦聚集。 ^376-3c

若於四食無貪、無喜，如前廣說，乃至純大苦聚滅。 ^376-4a

譬如比丘！樓閣宮殿，北西長廣，東西窗牖，日出東方，應照何所？」 ^376-4b

比丘白佛言：「應照西壁。」 ^376-4c

佛告比丘：「若無西壁，應何所照？」 ^376-4d

比丘白佛言：「應照虛空，無所攀緣。」 ^376-4e

「如是比丘！於此四食無貪、無喜，識無所住，乃至如是純大苦聚滅。」 ^376-4f

佛說此經已，諸比丘聞佛所說，歡喜奉行。^376-5

## 有貪經 ^s377

如是我聞：一時，佛住舍衛國祇樹給孤獨園。 ^377-1

爾時，世尊告諸比丘：「有四食，資益眾生，令得住世，攝受長養。何等為四？一者、摶食，二者、觸食，三、意思食，四者、識食。 ^377-2

諸比丘！於此四食，有貪、有喜，識住增長，乃至純大苦聚集。 ^377-3a

譬如比丘！樓閣宮殿，北西長廣，東西窗牖，日出東方，應照何所？」 ^377-3b

比丘白佛言：「應照西壁。」 ^377-3c

佛告比丘：「如是四食有貪、有喜，識住增長，乃至如是〔純 〕大苦聚集。 ^377-3d

若於四食無貪、無喜，亦無識住增長，乃至如是純大苦聚滅。 ^377-4a

譬如比丘！畫師、畫師弟子，集種種彩色，欲粧畫虛空，寧能畫不？」 ^377-4b

比丘白佛：「不能，世尊！所以者何？彼虛空者，非色、無對、不可見。」 ^377-4c

「如是比丘！於此四食無貪、無喜，亦無識住增長，乃至如是純大苦聚滅。」 ^377-4d

佛說此經已，諸比丘聞佛所說，歡喜奉行。^377-5

## 有貪經 ^s378

如是我聞：一時，佛住舍衛國祇樹給孤獨園。 ^378-1

爾時，世尊告諸比丘：「有四食，資益眾生，令得住世，攝受長養。何等為四？一者、摶食，二者、觸食，三、意思食，四者、識食。 ^378-2

諸比丘！於此四食有貪、有喜，識住增長，乃至純大苦聚集。 ^378-3a

譬如比丘！畫師若畫師弟子，集種種彩，欲粧畫於色作種種像。諸比丘！於意云何？彼畫師、畫師弟子，寧能粧於色不？」 ^378-3b

比丘白佛：「如是，世尊！能粧畫色。」 ^378-3c

佛告比丘：「〔如是〕於此四食，有貪、有喜，識住增長，乃至如是純大苦聚集。 ^378-3d

諸比丘！若於四食無貪、無喜，無有識住增長，乃至如是純大苦聚滅。 ^378-4a

比丘！譬如畫師、畫師弟子，集種種彩，欲離於色有所粧畫，作種種像，寧能畫不？」 ^378-4b

比丘白佛：「不能，世尊！」 ^378-4c

「如是比丘！若於四食無貪、無喜，無有識住增長，乃至如是純大苦聚滅。」 ^378-4d

佛說此經已，諸比丘聞佛所說，歡喜奉行。
諦相應^378-5

## 轉法輪經 ^s379

如是我聞：一時，佛住〔波羅奈〕鹿野苑中仙人住處。 ^379-1

爾時，世尊告五比丘：「此苦聖諦，本所未曾聞法，當正思惟時，生眼、智、明、覺。 ^379-2a

此苦集、此苦滅、此苦滅道跡聖諦，本所未曾聞法，當正思惟時，生眼、智、明、覺。 ^379-2b

復次，苦聖諦，〔知〕當復知，本所未聞法，當正思惟時，生眼、智、明、覺。 ^379-3a

苦集聖諦，已知當斷，本所未曾聞法，當正思惟時，生眼、智、明、覺。 ^379-3b

復次，此苦滅聖諦，已知當作證，本所未聞法，當正思惟時，生眼、智、明、覺。 ^379-3c

復次，此苦滅道跡聖諦，已知當修，本所未曾聞法，當正思惟時，生眼、智、明、覺。 ^379-3d

復次，比丘！此苦聖諦，已知己知出，所未聞法，當正思惟時，生眼、智、明、覺。 ^379-4a

復次，此苦集聖諦，已知已斷出，所未聞法，當正思惟時，生眼、智、明、覺。 ^379-4b

復次，苦滅聖諦，已知已作證出，所未聞法，當正思惟時，生眼、智、明、覺。 ^379-4c

復次，苦滅道跡聖諦，已知已修出，所未曾聞法，當正思惟時，生眼、智、明、覺。 ^379-4d

諸比丘！我於此四聖諦，三轉、十二行，不生眼、智、明、覺者，我終不得於諸天魔、梵，沙門、婆羅門，聞法眾中，為解脫，為出，為離，亦不自證得阿耨多羅三藐三菩提。 ^379-5a

我已於四聖諦，三轉、十二行，生眼、智、明、覺故，於諸天魔、梵，沙門、婆羅門，聞法眾中，得出，得脫，自證得成阿耨多羅三藐三菩提。」 ^379-5b

爾時，世尊說是法時，尊者憍陳如及八萬諸天，遠塵、離垢，得法眼淨。 ^379-6

爾時，世尊告尊者憍陳如：「知法未？」 ^379-7

憍陳如白佛：「已知，世尊！」 ^379-8

復告尊者憍陳如：「知法未？」 ^379-9

拘鄰白佛：「已知，善逝！」 ^379-10

尊者拘鄰已知法故，是故名阿若拘鄰。 ^379-11

尊者阿若拘鄰知法已，地神舉聲唱言：「諸仁者！世尊於〔波羅奈國〕仙人住處鹿野苑中，三轉、十二行法輪，諸沙門、婆羅門，諸天魔、梵所未曾轉；多所饒益，多所安樂，哀愍世間，以義饒益，利安天人，增益諸天眾，減損阿修羅眾。」 ^379-12

地神唱已，聞虛空神天，四天王天，三十三天，炎魔天，兜率陀天，化樂天，他化自在天，展轉傳唱。須臾之間，聞于梵天，〔自〕梵天乘聲唱言：「諸仁者！世尊於〔波羅奈國〕仙人住處鹿野苑中，三轉、十二行法輪，諸沙門、婆羅門，諸天魔、梵，及世間聞法未所曾轉；多所饒益，多所安樂，以義饒益諸天世人，增益諸天眾，減損阿修羅眾。」 ^379-13

世尊於〔波羅奈國〕仙人住處鹿野苑中轉法輪，是故此經名《轉法輪經》。 ^379-14

佛說此經已，諸比丘聞佛所說，歡喜奉行。^379-15

## 小四諦經 ^s380

如是我聞：一時，佛住〔波羅奈〕仙人住處鹿野苑中。 ^380-1

爾時，世尊告諸比丘：「有四聖諦。何等為四？謂苦聖諦、苦集聖諦、苦滅聖諦、苦滅道跡聖諦。」 ^380-2

佛說此經已，諸比丘聞佛所說，歡喜奉行。^380-3

## 四諦經 ^s381

如是我聞：一時，佛住〔波羅奈〕仙人住處鹿野苑中。 ^381-1

爾時，世尊告諸比丘：「有四聖諦。何等為四？謂苦聖諦、苦集聖諦、苦滅聖諦、苦滅道跡聖諦。 ^381-2

若比丘於此四聖諦，未無間等者，當修無間等，起增上欲，方便堪能，正念、正知，〔應當學〕！」 ^381-3

佛說此經已，諸比丘聞佛所說，歡喜奉行。^381-4

## 當知經 ^s382

如是我聞：一時，佛住〔波羅奈〕仙人住處鹿野苑中。 ^382-1

爾時，世尊告諸比丘：「有四聖諦。何等為四？謂苦聖諦、苦集聖諦、苦滅聖諦、苦滅道跡聖諦。 ^382-2

若比丘於苦聖諦，當知、當解；於〔苦集〕聖諦，當知、當斷；於苦滅聖諦，當知、當證；於苦滅道跡聖諦，當知、當修。」 ^382-3

佛說此經已，諸比丘聞佛所說，歡喜奉行。^382-4

## 已知經 ^s383

如是我聞：一時，佛住〔波羅奈〕仙人住處鹿野苑中。 ^383-1

爾時，世尊告諸比丘：「有四聖諦。何等為四？謂苦聖諦、苦集聖諦、苦滅聖諦、苦滅道跡聖諦。 ^383-2

若比丘於苦聖諦已知、已解，於苦集聖諦已知、已斷，於苦滅聖諦已知、已證，於苦滅道跡聖諦已知、已修，如是比丘，則斷愛欲、轉去諸結、〔慢無間等〕、究竟苦邊。」 ^383-3

佛說此經已，諸比丘聞佛所說，歡喜奉行。^383-4

## 漏盡經 ^s384

如是我聞：一時，佛住〔波羅奈〕仙人住處鹿野苑中。 ^384-1

爾時，世尊告諸比丘：「有四聖諦。何等為四？謂苦聖諦、苦集聖諦、苦滅聖諦、苦滅道跡聖諦。 ^384-2

若比丘於苦聖諦已知、已解，於苦集聖諦已知、已斷，於苦滅聖諦已知、已證，於苦滅道跡聖諦已知、已修，如是比丘名阿羅漢，諸漏已盡、所作已作、離諸重擔、逮得己利、盡諸有結、正智善解脫。」 ^384-3

佛說此經已，諸比丘聞佛所說，歡喜奉行。^384-4

## 邊際經 ^s385

如是我聞：一時，佛住〔波羅奈國〕仙人住處鹿野苑中。 ^385-1

爾時，世尊告諸比丘：「有四聖諦。何等為四？謂苦聖諦、苦集聖諦、苦滅聖諦、苦滅道跡聖諦。 ^385-2

若比丘於苦聖諦已知、已解，於苦集聖諦已知、已斷，於苦滅聖諦已知、已證，於苦滅道跡聖諦已知、已修，如是比丘邊際究竟、邊際離垢、邊際梵行已終、純一、清白、名為上士。」 ^385-3

佛說此經已，諸比丘聞佛所說，歡喜奉行。^385-4

## 賢聖經 ^s386

如是我聞：一時，佛住〔波羅奈國〕仙人住處鹿野苑中。 ^386-1

爾時，世尊告諸比丘：「有四聖諦。何等為四？謂苦聖諦、苦集聖諦、苦滅聖諦、苦滅道跡聖諦。 ^386-2

若比丘於苦聖諦已知、已解，於苦集聖諦已知、已斷，於苦滅聖諦已知、已證，於苦滅道跡聖諦已知、已修，如是比丘無有關鍵、平治城塹、度諸嶮難、解脫結縛、名為賢聖建立聖幢。」 ^386-3

佛說此經已，諸比丘聞佛所說，歡喜奉行。^386-4

## 賢聖經 ^s387

如是我聞：一時，佛住〔波羅奈〕仙人住處鹿野苑中。 ^387-1

爾時，世尊告諸比丘：「有四聖諦。何等為四？謂苦聖諦、苦集聖諦、苦滅聖諦、苦滅道跡聖諦。 ^387-2

若比丘於苦聖諦已知、已解，於苦集聖諦已知、已斷，於苦滅聖諦已知、已證，於苦滅道跡聖諦已知、已修，如是比丘，無有關鍵、平治城塹、度諸嶮難、〔解脫結縛〕、名為賢聖建立聖幢。 ^387-3

諸比丘！云何無有關鍵？謂五下分結已斷、已知，是名離關鍵。 ^387-4

云何平治城塹？無明謂之深塹，彼得斷、知，是名平治城塹。 ^387-5

云何度諸嶮難？謂無際生死，究竟苦邊，是名度諸嶮難。 ^387-6

云何解脫結縛？謂愛已斷、已知，〔是名解脫結縛〕 ^387-7

云何建立聖幢？謂我慢已斷、已知，是名建立聖幢。」 ^387-8

佛說此經已，諸比丘聞佛所說，歡喜奉行。^387-9

## 五支六分經 ^s388

如是我聞：一時，佛住〔波羅奈國〕仙人住處鹿野苑中。 ^388-1

爾時，世尊告諸比丘：「有四聖諦。何等為四？謂苦聖諦、苦集聖諦、苦滅聖諦、苦滅道跡聖諦。 ^388-2

若比丘於苦聖諦已知、已解，於苦集聖諦已知、已斷，於苦滅聖諦已知、已證，於苦滅道跡聖諦已知、已修，是名比丘斷五支、成六分、守護於一、〔依倚〕於四、捨除諸諦、離四衢、〔澄〕諸覺想、自身所作、心善解脫、慧善解脫、純一、清白、名為上士。」 ^388-3

佛說此經已，諸比丘聞佛所說，歡喜奉行。^388-4

## 良醫經 ^s389

如是我聞：一時，佛住〔波羅奈國〕仙人住處鹿野苑中。 ^389-1

爾時，世尊告諸比丘：「有四法成就，名曰大醫王者〔所應〕具王之分。何等為四？一者、善知病，二者、善知病源，三者、善知病對治，四者、善知治病已，當來更不動發。 ^389-2

云何名良醫善知病？謂良醫善知如是如是種種病，是名良醫善知病。 ^389-3a

云何良醫善知病源？謂良醫善知：此病因風起、〔痰〕陰起、涎唾起、眾冷起、因現事起、時節起，是名良醫善知病源。 ^389-3b

云何良醫善知病對治？謂良醫善知種種病，應塗藥、應吐、應下、應灌鼻、應熏、應取汗，如是比種種對治，是名良醫善知對治。 ^389-3c

云何良醫善知治病已，於未來世永不動發？謂良醫善治種種病，令究竟除，於未來世永不復起，是名良醫善知治病更不動發。 ^389-3d

如來、應、等正覺為大醫王、成就四德、療眾生病，亦復如是。云何為四？謂如來知此是苦聖諦如實知、此是苦集聖諦如實知、此是苦滅聖諦如實知、此是苦滅道跡聖諦如實知。 ^389-4

諸比丘！彼世間良醫，於生根本對治不如實知，老病死憂悲惱苦根本對治不如實知。 ^389-5a

如來、應、等正覺為大醫王，〔於生根本對治如實知〕、於老病死憂悲惱苦根本對治如實知。是故，如來、應、等正覺，名大醫王。」 ^389-5b

佛說此經已，諸比丘聞佛所說，歡喜奉行。^389-6

## 沙門婆羅門經 ^s390

如是我聞：一時，佛住〔波羅奈國〕仙人住處鹿野苑中。 ^390-1

爾時，世尊告諸比丘：「若諸沙門、婆羅門，於此苦聖諦不如實知、此苦集聖諦不如實知、此苦滅聖諦不如實知、此苦滅道跡聖諦不如實知，此非沙門之沙門，非婆羅門之婆羅門，彼亦不於沙門義、婆羅門義，見法自知作證：我生已盡、梵行已立、所作已作、自知不受後有。 ^390-2a

若沙門、婆羅門，於此苦聖諦如實知、此苦集聖諦如實知、此苦滅聖諦如實知、此苦滅道跡聖諦如實知，當知是沙門、婆羅門，沙門之沙門，婆羅門之婆羅門，於沙門義、婆羅門義，見法自知作證：我生已盡、梵行已立、所作已作、自知不受後有。 ^390-2b

是故，比丘！於四聖諦無間等，當起增上欲，精勤堪能，方便修學。何等為四？謂苦聖諦、苦集聖諦、苦滅聖諦、苦滅道跡聖諦。」 ^390-3

佛說此經已，諸比丘聞佛所說，歡喜奉行。^390-4

## 沙門婆羅門經 ^s391

如是我聞：一時，佛住〔波羅奈國〕仙人住處鹿野苑中。廣說如上。 ^391-1

差別者：「於四聖諦不如實知，當知是沙門、婆羅門，非沙門數，非婆羅門數。於四聖諦如實知者，是沙門數，是婆羅門數。」 ^391-2

乃至佛說此經已，諸比丘聞佛所說，歡喜奉行。^391-3

## 如實知經 ^s392

如是我聞：一時，佛住〔波羅奈國〕仙人住處鹿野苑中。 ^392-1

爾時，世尊告諸比丘：「若沙門、婆羅門，於苦聖諦不如實知、苦集聖諦不如實知、苦滅聖諦不如實知、苦滅道跡聖諦不如實知，當知是沙門、婆羅門，不得脫苦。 ^392-2a

若沙門、婆羅門，於苦聖諦如實知、於苦集聖諦如實知、於苦滅聖諦如實知、於苦滅道跡聖諦如實知，當知是沙門、婆羅門，解脫於苦。」 ^392-2b

佛說此經已，諸比丘聞佛所說，歡喜奉行。 ^392-3

如於苦不解脫、解脫，如是〔於〕惡趣不解脫、解脫，堪能捨戒退減、不捨戒退減，能自說得過人法自證、不能自說得過人法作證，能於此外求良福田、不能於此外求良福田，能於此外求大師、不能於此外求大師，不能越苦、堪能越苦，不堪能脫苦、堪能脫苦。 ^392-4

如是上諸經重說，悉繼以偈：
若不知苦者，及彼眾苦因、一切諸苦法、寂滅永無餘，
若不知道跡，能思一切苦；心解脫於苦，慧解脫亦然，
不能越眾苦，令苦究竟脫。若如實知苦，亦知眾苦因，
及一切諸苦、永滅盡無餘，若復如實知、息苦之道跡；
意解脫具足，慧解脫亦然，堪能越眾苦，究竟得解脫。 ^392-5

佛說此經已，諸比丘聞佛所說，歡喜奉行。^392-6

## 善男子經 ^s393

如是我聞：一時，佛住〔波羅奈〕仙人住處鹿野苑中。 ^393-1

爾時，世尊告諸比丘：「若善男子，正信非家，出家學道，彼一切所應，當知四聖諦法。何等為四？謂知苦聖諦、知苦集聖諦、知苦滅聖諦、知苦滅道跡聖諦。 ^393-2

是故，比丘！於四聖諦未無間等者，當勤方便，修無間等。」 ^393-3

如此章句，一切四聖諦經，應當具說。 ^393-4

佛說此經已，諸比丘聞佛所說，歡喜奉行。 ^393-5

〔如知〕，如是見、如是無間等，悉應當說。 ^393-6

又「三結盡，得須陀洹，一切當知四聖諦。何等為四？謂知苦聖諦、知苦集聖諦、知苦滅聖諦、知苦滅道跡聖諦。」 ^393-7

如〔當知〕，如是當見、無間等。 ^393-8

佛說此經已，諸比丘聞佛所說，歡喜奉行。 ^393-9

「若三結盡，貪恚癡薄，得斯陀含，彼一切皆於四聖諦如實知故。何等為四？謂知苦聖諦、知苦集聖諦、知苦滅聖諦、知苦滅道跡聖諦。」 ^393-10

如〔當知〕，如是當見、如是無間等，亦如是說。 ^393-11

「五下分結盡，生般涅槃，阿那含不還此世，彼一切知四聖諦。何等為四？知苦聖諦，知苦集聖諦，知苦滅聖諦，知苦滅道跡聖諦。」 ^393-12

如〔知〕，如是見、如是無間等，亦如是說。 ^393-13

「若一切漏盡，無漏心解脫、慧解脫，見法自知作證：我生已盡、梵行已立、所作已作、自知不受後有，彼一切悉知四聖諦。何等為四？謂知苦聖諦、知苦集聖諦、知苦滅聖諦、知苦滅道跡聖諦。」 ^393-14

如〔知〕，如是見、如是無間等，亦如是說。 ^393-15

「若得辟支佛道證，彼一切知四聖諦故。何等為四？謂知苦聖諦、知苦集聖諦、知苦滅聖諦、知苦滅道跡聖諦。」 ^393-16

如〔知〕，如是見、如是無間等，亦如是說。 ^393-17

「若得無上等正覺，彼一切知四聖諦故。何等為四？謂知苦聖諦、知苦集聖諦、知苦滅聖諦、知苦滅道跡聖諦。」 ^393-18

如〔知〕，如是見、如是無間等，亦如是說。 ^393-19

佛說此經已，諸比丘聞佛所說，歡喜奉行。^393-20

## 日月經 ^s394

如是我聞：一時，佛住〔波羅奈國〕仙人住處鹿野苑中。 ^394-1

爾時，世尊告諸比丘：「譬如日出，明相先起。如是正盡苦，亦有前相起，謂知四聖諦。何等為四？知苦聖諦、知苦集聖諦、知苦滅聖諦、知苦滅道跡聖諦。」 ^394-2

佛說此經已，諸比丘聞佛所說，歡喜奉行。 ^394-3

如〔知〕，如是見、如是無間等，亦如是說。^394-4

## 日月經 ^s395

如是我聞：一時，佛住〔波羅奈國〕仙人住處鹿野苑中。 ^395-1

爾時，世尊告諸比丘：「若日、月不出世間者，一切眾星亦不出於世間，晝、夜、半月、一月、時節、歲數、剋數、須臾皆悉不現；世間常冥，無有明照，唯有長夜，純大闇苦現於世間。 ^395-2a

若如來、應供、等正覺不出世間時，不說苦聖諦、苦集聖諦、苦滅聖諦、苦滅道跡聖諦現於世間，世間盲冥，無有明照，如是長夜，純大闇冥現於世間。 ^395-2b

若日、月出於世間，眾星亦現，晝、夜、半月、一月、時節、歲數、剋數、須臾悉現世間，長夜明照出於世間。 ^395-3a

如是如來、應、等正覺出於世間，說苦聖諦現於世間，苦集聖諦、苦滅聖諦、苦滅道跡聖諦現於世間，不復闇冥，長夜照明，純一智慧現於世間。」 ^395-3b

佛說此經已，諸比丘聞佛所說，歡喜奉行。^395-4

## 聖弟子經 ^s396

如是我聞：一時，佛住〔波羅奈國〕仙人住處鹿野苑中。 ^396-1

爾時，世尊告諸比丘：「譬如日出，周行空中，壞諸闇冥，光明顯照。 ^396-2

如是聖弟子，所有集法一切滅已，離諸塵垢，得法眼生，與無間等俱，三結斷，所謂身見、戒取、疑。此三結盡，名須陀洹，不墮惡趣法，必定正覺趣，七有天人往生，作苦邊。 ^396-3

彼聖弟子，中間雖起憂苦，聽彼聖弟子離欲惡不善法，有覺、有觀，離生喜樂，初禪具足住。不見彼聖弟子有一法不斷，能令還生此世者，此則聖弟子得法眼之大義。 ^396-4

是故，比丘！於此四聖諦，未無間等者，當勤方便，起增上欲，精進修學。」 ^396-5

佛說是經已，諸比丘聞佛所說，歡喜奉行。^396-6

## 佉提羅經 ^s397

如是我聞：一時，佛住〔波羅奈國〕仙人住處鹿野苑中。 ^397-1

爾時，世尊告諸比丘：「當作是說：我於苦聖諦未無間等，苦集聖諦、苦滅聖諦未無間等，而言我當得苦滅道跡聖諦無間等者，此說不應。
所以者何？無是處故。若苦聖諦、苦集聖諦、苦滅聖諦未無間等，而欲苦滅道跡聖諦無間等者，無有是處。 ^397-2a

譬如有人言：我欲取佉提羅葉，合集作器，盛水持行者，無有是處。
所以者何？無是處故。 ^397-2b

如是言：我於苦聖諦、苦集聖諦、苦滅聖諦未無間等，而欲得苦滅道跡聖諦無間等者，無有是處。 ^397-2c

若復有言：我當於苦聖諦、苦集聖諦、苦滅聖諦〔無間等已〕，復得苦滅道跡聖諦者，斯則善說。
所以者何？有是處故。若苦聖諦、苦集聖諦、苦滅聖諦無間等已，而欲苦滅道跡聖諦無間等者，斯有是處。 ^397-3a

譬如有言：我以純曇摩葉、摩樓迦葉，合集盛水持行者，此則善說。
所以者何？有是處故。 ^397-3b

如是若言：我於苦聖諦、苦集聖諦、苦滅聖諦無間等已，而欲苦滅道跡聖諦無間等者，斯則善說。
所以者何？有是處故。若於苦聖諦、苦集聖諦、苦滅聖諦無間等已，而欲苦滅道跡聖諦無間等者，斯有是處故。」 ^397-3c

佛說是經已，諸比丘聞佛所說，歡喜奉行。^397-4

## 因陀羅柱經 ^s398

如是我聞：一時，佛住〔波羅奈〕仙人住處鹿野苑中。 ^398-1

爾時，世尊告諸比丘：「如小綿丸、小劫貝華丸，置四衢道頭，四方風吹，則隨風去，向於一方。 ^398-2a

如是若沙門、婆羅門，於苦聖諦不如實知，於苦集聖諦、於苦滅聖諦、苦滅道跡聖諦不如實知，當知彼沙門、婆羅門，常觀他面，常隨他說；以不如實知故，聞彼所說，趣說而受，當知此人不宿修習智慧故。 ^398-2b

譬如因陀羅柱，銅鐵作之，於深入地中，四方猛風不能令動。 ^398-3a

如是沙門、婆羅門，於苦聖諦如實知，苦集聖諦、苦滅聖諦、苦滅道跡聖諦如實知者，當知是沙門、婆羅門，不視他面，不隨他語，是沙門、婆羅門智慧堅固，本隨習故，不隨他語。 ^398-3b

是故，比丘！於四聖諦當勤方便，起增上欲，精進修學。」 ^398-4

佛說是經已，諸比丘聞佛所說，歡喜奉行。^398-5

## 論處經 ^s399

如是我聞：一時，佛住〔波羅奈國〕仙人住處鹿野苑中。 ^399-1

爾時，世尊告諸比丘：「譬如石柱長十六肘，八肘入地，四方風吹，不能令動。 ^399-2a

如是沙門、婆羅門，於苦聖諦如實知，於苦集聖諦、苦滅聖諦、苦滅道跡聖諦如實知，斯等沙門、婆羅門，至諸論處，無能屈其心解脫、慧解脫者，能使餘沙門、婆羅門反生憂苦。如是如實知、如實見，皆是先世宿習故，使智慧不可傾動。 ^399-2b

是故，比丘！於四聖諦當勤方便，起增上欲，精進修學。」 ^399-3

佛說是經已，諸比丘聞佛所說，歡喜奉行。^399-4

## 燒衣經 ^s400

如是我聞：一時，佛住〔波羅奈國〕仙人住處鹿野苑中。 ^400-1

爾時，世尊告諸比丘：「譬如有人，火燒頭衣，當起增上欲，急救令滅。」 ^400-2a

佛告比丘：「莫作是說！當置頭衣，於四聖諦起增上欲，勤加方便，修無間等。何等四？謂苦聖諦、苦集聖諦、苦滅聖諦、苦滅道跡聖諦。未無間等，當勤方便修無間等。
所以者何？ ^400-2b

比丘！長夜熾然，地獄、畜生、餓鬼，諸比丘不見極苦。如苦聖諦、苦集聖諦、苦滅聖諦、苦滅道跡聖諦未無間等者，是比丘當忍苦樂、憂悲，於四聖諦勤加精進，方便修習無間等，應當學！」 ^400-3

佛說是經已，諸比丘聞佛所說，歡喜奉行。^400-4

## 百槍經 ^s401

如是我聞：一時，佛住〔波羅奈國〕仙人住處鹿野苑中。 ^401-1

爾時，世尊告諸比丘：「譬如士夫年壽百歲，有人語言：士夫若欲聞法，當日日三時受苦，晨朝時受百槍苦，日中、晡時亦復如是。於一日中受三百槍苦，如是日日至於百歲，然後聞法得無間等，汝寧能不？時彼士夫為聞法故，悉堪能受。
所以者何？ ^401-2a

人生於世，長夜受苦，有時地獄，有時畜生，有時餓鬼，於三惡道空受眾苦，亦不聞法。是故，我今為無間等故，不以終身受三百槍為大苦也。 ^401-2b

是故，比丘！於四聖諦未得無間等者，當勤方便，起增上欲，學無間等。」 ^401-3

佛說此經已，諸比丘聞佛所說，歡喜奉行。^401-4

## 平等正覺經 ^s402

如是我聞：一時，佛住〔波羅奈國〕仙人住處鹿野苑中。 ^402-1

爾時，世尊告諸比丘：「於四聖諦，平等正覺，名為如來、應、等正覺。何等為四？所謂苦聖諦、苦集聖諦、苦滅聖諦、苦滅道跡聖諦。 ^402-2

於此四聖諦平等正覺，名為如來、應、等正覺。 ^402-3

是故，諸比丘！於四聖諦未〔無間等〕者，當勤方便，起增上欲，學無間等。」 ^402-4

佛說此經已，諸比丘聞佛所說，歡喜奉行。^402-5

## 如實知經 ^s403

如是我聞：一時，佛在摩竭國人間遊行。 ^403-1

於王舍城，波羅利弗是中間竹林聚落，國王於中造福德舍。 ^403-2

爾時，世尊與諸大眾，於中宿止。 ^403-3

爾時，世尊告諸比丘：「我與汝等，於四聖諦無知、無見，無隨順覺，無隨順受者，應當長夜驅馳生死。何等為四？謂苦聖諦、苦集聖諦、苦滅聖諦、〔苦滅道跡聖諦〕。 ^403-4

以我及汝，於此苦聖諦，順知、順入、斷諸有流，盡諸生死，不受後有。〔於苦集聖諦、苦滅聖諦、苦滅道跡聖諦，順知、順入、斷諸有流，盡諸生死，不受後有。 ^403-5

是故，比丘！於四聖諦未無間等者，當勤方便，起增上欲，修無間等。〕 ^403-6

爾時，世尊即說偈言：
我常與汝等，長夜涉生死，不見聖諦故，大苦日增長。
若見四聖諦，斷有大流海，生死永已除，不復受後生。 ^403-7

佛說此經已，諸比丘聞佛所說，歡喜奉行。^403-8

## 申恕林經 ^s404

如是我聞：一時，佛在摩竭國人間遊行。 ^404-1

〔於王舍城〕，波羅利弗是中間竹林聚落，大王於中作福德舍。 ^404-2

爾時，世尊與諸大眾，於中止宿。 ^404-3

爾時，世尊告諸比丘：「汝等當行，共至申恕林。」 ^404-4

爾時，世尊與諸大眾，到申恕林，坐樹下。 ^404-5

爾時，世尊手把樹葉，告諸比丘：「此手中葉為多耶？大林樹葉為多？」 ^404-6

比丘白佛：「世尊手中樹葉甚少，彼大林中樹葉，無量百千億萬倍，乃至算數譬類不可為比。」 ^404-7

「如是諸比丘！我成等正覺，自所見法，〔為人定說者〕，如手中樹葉。
所以者何？ ^404-8a

彼法義饒益、法饒益、梵行饒益，明慧、正覺、向於涅槃。 ^404-8b

如大林樹葉，如我成等正覺，自知正法，所不說者，亦復如是。
所以者何？ ^404-9a

彼法非義饒益、非法饒益、非梵行饒益，〔非明慧、非正覺、非正向涅槃〕故。 ^404-9b

是故，諸比丘！於四聖諦未無間等者，當勤方便，起增上欲，學無間等。」 ^404-10

佛說此經已，諸比丘聞佛所說，歡喜奉行。^404-11

## 孔經 ^s405

如是我聞：一時，佛住毘舍離獼猴池側重閣講堂。 ^405-1

爾時，尊者阿難，晨朝著衣持缽，入毘舍離城乞食。 ^405-2

時有眾多離車童子，晨朝從城內出，至精舍門，持弓箭，競射精舍門孔，箭箭皆入門孔。 ^405-3

尊者阿難見已，以為奇特：彼諸離車童子，能作如是難事！入城乞食還，舉衣缽，洗足已，往詣佛所，稽首佛足，退住一面，白佛言：「世尊！我今晨朝著衣持缽，入毘舍離城乞食，見有眾多離車童子，從城內出，至精舍門，競射門孔，箭箭皆入。我作是念：此甚奇特！諸離車童子能為難事！」 ^405-4

佛告阿難：「於意云何？離車童子競射門孔，箭箭皆入，此為難耶？破一毛為百分，而射一毛分，箭箭悉中，此為難耶？」 ^405-5

阿難白佛：「破一毛百分，射一分之毛，箭箭悉中，此則為難。」 ^405-6

佛告阿難：「未若於苦聖諦生如實知，此則甚難；如是苦集聖諦、苦滅聖諦、苦滅道跡聖諦如實知見，此則甚難！」 ^405-7

爾時，世尊而說偈言：
一毛為百分，射一分甚難，觀一一苦陰，非我難亦然。 ^405-8

佛說此經已，諸比丘聞佛所說，歡喜奉行。^405-9

## 盲龜經 ^s406

如是我聞：一時，佛住獼猴池側重閣講堂。 ^406-1

爾時，世尊告諸比丘：「譬如大地，悉成大海。有一盲龜，壽無量劫，百年一出其頭。海中有浮木，止有一孔，漂流海浪，隨風東西。盲龜百年一出其頭，當得遇此孔不？」 ^406-2

阿難白佛：「不能，世尊！所以者何？此盲龜若至海東，浮木隨風或至海西，南、北、四維，團遶亦爾，不必相得。」 ^406-3

佛告阿難：「盲龜浮木，雖復差違，或復相得；愚癡凡夫漂流五趣，暫復人身，甚難於彼。
所以者何？彼諸眾生不行其義、不行法、不行善、不行真實，展轉殺害，強者陵弱，造無量惡故。 ^406-4

是故，比丘！於〔四聖諦〕未無間等者，當勤方便，起增上欲，學無間等。」 ^406-5

佛說此經已，諸比丘聞佛所說，歡喜奉行。^406-6

## 思惟經 ^s407

如是我聞：一時，佛住王舍城迦蘭陀竹園。 ^407-1

時有眾多比丘，集於食堂，思惟世間而思惟。 ^407-2

爾時，世尊知諸比丘心之所念，往詣食堂，敷座而坐，告諸比丘：「汝等比丘，慎莫思惟世間思惟！所以者何？ ^407-3a

世間思惟，非義饒益、非法饒益、非梵行饒益，非智、非覺、不順涅槃。 ^407-3b

汝等當正思惟：此苦聖諦、此苦集聖諦、此苦滅聖諦、此苦滅道跡聖諦。
所以者何？ ^407-4a

如此思惟，則義饒益、法饒益、梵行饒益，正智、正覺、正向涅槃。 ^407-4b

過去世時，有一士夫，出王舍城，於拘絺羅池側，正坐思惟世間思惟。當思惟時，見四種軍：象軍、馬軍、車軍、步軍，無量無數，皆悉入於一藕孔中。見已，作是念：我狂失性，世間所無而今見之。爾時，去池不遠，更有大眾一處聚集。時彼士夫詣大眾所，語言：諸人！我今發狂，我今失性，世間所無而我今見，如上廣說。 ^407-5

時彼大眾，皆謂士夫狂發失性，世間所無而彼見之。」 ^407-6

佛告比丘：「然彼士夫，非狂失性，所見真實。
所以者何？ ^407-7a

爾時，去拘絺羅池不遠，有諸天、阿修羅，興四種軍，戰於空中。時諸天得勝，阿修羅軍敗退，入彼池一藕孔中。 ^407-7b

是故，比丘！汝等慎莫思惟世間！所以者何？ ^407-8a

世間思惟，非義饒益、非法饒益、非梵行饒益，非智、非覺、非正向涅槃。 ^407-8b

當思惟四聖諦！何等為四？苦聖諦、苦集聖諦、苦滅聖諦、苦滅道跡聖諦。」 ^407-9

佛說此經已，諸比丘聞佛所說，歡喜奉行。^407-10

## 思惟經 ^s408

如是我聞：一時，佛住王舍城迦蘭陀竹園。 ^408-1

時有眾多比丘，集於食堂，作如是論：或謂世間有常，或謂世間無常，世間有常無常，世間非有常非無常；世間有邊，世間無邊，世間有邊無邊，世間非有邊非無邊；是命是身，命異身異；如來死後有，如來死後無，如來死後有無，如來死後非有非無。 ^408-2

爾時，世尊一處坐禪，以天耳聞諸比丘集於食堂論議之聲。聞已，往詣食堂，於大眾前，敷座而坐，告諸比丘：「汝等比丘眾多聚集，何所言說？」 ^408-3

時諸比丘白佛言：「世尊！我等眾多比丘，集此食堂，作如是論：或說有常，或說無常，如上廣說。」 ^408-4

佛告比丘：「汝等莫作如是論議！所以者何？ ^408-5a

如此論者，非義饒益、非法饒益、非梵行饒益，非智、非正覺、非正向涅槃。 ^408-5b

汝等比丘！應如是論議：此苦聖諦、此苦集聖諦、此苦滅聖諦、此苦滅道跡聖諦。
所以者何？ ^408-6a

如是論議，是義饒益、法饒益、梵行饒益，正智、正覺、正向涅槃。 ^408-6b

是故，比丘！於四聖諦未無間等，當勤方便，起增上欲，學無間等。」 ^408-7

佛說此經已，諸比丘聞佛所說，歡喜奉行。^408-8

## 覺經 ^s409

如是我聞：一時，佛住王舍城迦蘭陀竹園。 ^409-1

爾時，有眾多比丘，集於食堂：或有貪覺覺者，或瞋覺覺者，或害覺覺者。 ^409-2

爾時世尊知諸比丘心之所念，往詣食堂，敷坐具，於眾前坐。告諸比丘：「汝等莫起貪覺覺、莫起恚覺覺、莫起害覺覺。
所以者何？ ^409-3a

此諸覺，非義饒益、非法饒益、非梵行饒益，非智、非正覺、不向涅槃。 ^409-3b

汝等當起苦聖諦覺、苦集聖諦覺、苦滅聖諦覺、苦滅道跡聖諦覺。
所以者何？ ^409-4a

此四聖諦覺，義饒益、法饒益、梵行饒益，正智、正覺、向於涅槃。 ^409-4b

是故，諸比丘！於四聖諦，當勤方便，起增上欲，正智、正念，精進修學。」 ^409-5

佛說此經已，諸比丘聞佛所說，歡喜奉行。^409-6

## 覺經 ^s410

如是我聞：一時，如上廣說。 ^410-1

差別者，起親里覺、國土人民覺、不死覺。 ^410-2

乃至聞佛所說，歡喜奉行。^410-3

## 論說經 ^s411

如是我聞：一時，佛住王舍城迦蘭陀竹園。 ^411-1

時有眾多比丘，集於食堂，作如是論：或論王事、賊事、鬥戰事、錢財事、衣被事、飲食事、男女事、世間言語事、事業事、說諸海中事。 ^411-2

爾時世尊於禪定中，以天耳聞諸比丘論說之聲，即從座起，往詣食堂，敷坐具，於眾前坐，告諸比丘：「汝等比丘眾多聚集，為何所說？」 ^411-3

諸比丘白佛言：「世尊！我等於此聚集，或論說王事，如上廣說。」 ^411-4

佛告比丘：「汝等莫作是論！論說王事，乃至不向涅槃。 ^411-5

若論說者，應當論說：此苦聖諦、苦集聖諦、苦滅聖諦、苦滅道跡聖諦。
所以者何？ ^411-6a

此四聖諦，以義饒益、法饒益、梵行饒益，正智、正覺、正向涅槃。」 ^411-6b

佛說此經已，諸比丘聞佛所說，歡喜奉行。^411-7

## 諍經 ^s412

如是我聞：一時，佛住王舍城迦蘭陀竹園。 ^412-1

時有眾多比丘，集於食堂，作如是說：「我知法律，汝等不知；我所說成就，我等所說與理合，汝等所說不成就，不與理合；應前說者則在後說，應後說者則在前說。」而共諍論言：「我論是，汝等不如，能答者當答！」 ^412-2

爾時，世尊於禪定中，以天耳聞諸比丘諍論之聲，如是廣說。 ^412-3

乃至「於四聖諦無間等者，當勤起方便，起增上欲，學無間等。」 ^412-4

佛說是經已，諸比丘聞佛所說，歡喜奉行。^412-5

## 王力論經 ^s413

如是我聞：一時，佛住王舍城迦蘭陀竹園。 ^413-1

時有眾多比丘，集於食堂，作如是論：波斯匿王、頻婆娑羅王，何者大力？何者大富？ ^413-2

爾時，世尊於禪定中，以天耳聞諸比丘論說之聲，即從座起，往詣食堂，敷坐具，於眾前坐，問諸比丘：「汝等何所論說？」 ^413-3

時諸比丘，即以上事具白世尊。 ^413-4

佛告比丘：「汝等用說諸王大力、大富為？汝等比丘莫作是論！所以者何？ ^413-5a

此非義饒益、非法饒益、非梵行饒益，非智、非正覺、不向涅槃。 ^413-5b

汝等當說：此苦聖諦、苦集聖諦、苦滅聖諦、苦滅道跡聖諦。
所以者何？ ^413-6a

此四聖諦，是義饒益、法饒益、梵行饒益，正智、正覺、正向涅槃。 ^413-6b

是故，比丘！於四聖諦未無間等者，當勤方便，起增上欲，學無間等。」 ^413-7

佛說此經已，諸比丘聞佛所說，歡喜奉行。^413-8

## 宿命經 ^s414

如是我聞：一時，佛住王舍城迦蘭陀竹園。 ^414-1

時有眾多比丘，集於食堂，作如是論：「汝等宿命，作何等業？為何工巧？以何自活？」 ^414-2

爾時，世尊於禪定中，以天耳聞諸比丘論說之聲，即從座起，往詣食堂，敷坐具，於眾前坐，問諸比丘：「汝說何等？」 ^414-3

時諸比丘以上所說，具白世尊。 ^414-4

佛告比丘：「汝等比丘莫作是說，宿命所作。
所以者何？ ^414-5a

此非義饒益、非法饒益、非梵行饒益，非智、非正覺、不向涅槃。 ^414-5b

汝等比丘當共論說：此苦聖諦、苦集聖諦、苦滅聖諦、苦滅道跡聖諦。
所以者何？ ^414-6a

此義饒益、法饒益、梵行饒益，正智、正覺、正向涅槃。 ^414-6b

是故，比丘！依於四聖諦未無間等者，當勤方便，起增上欲，學無間等。」 ^414-7

佛說此經已，諸比丘聞佛所說，歡喜奉行。^414-8

## 檀越經 ^s415

如是我聞：一時，佛住王舍城迦蘭陀竹園。 ^415-1

時有眾多比丘，集於食堂，作如是〔論說〕：某甲檀越作麤疏食，我等食已，無味無力。我等不如捨彼麤食而行乞食，所以者何？比丘乞食，時得好食，又見好色，時聞好聲，多人所識，亦得衣被、臥具、醫藥。 ^415-2

爾時，世尊於禪定中，以天耳聞諸比丘論說之聲，即詣食堂。如是廣說，乃至正向涅槃。 ^415-3

佛說此經已，諸比丘聞佛所說，歡喜奉行。^415-4

## 受持經 ^s416

如是我聞：一時，佛住王舍城迦蘭陀竹園。 ^416-1

爾時，世尊告諸比丘：「汝等持我所說四聖諦不？」 ^416-2

時有異比丘，從座起，〔整〕衣服，為佛作禮，合掌白佛；「唯然，世尊所說四聖諦，我悉受持。」 ^416-3

佛告比丘；「汝云何受持四聖諦？」 ^416-4

比丘白佛言：「世尊說言：此是苦聖諦，我即受持；此苦集聖諦、此苦滅聖諦、此苦滅道跡聖諦，如是世尊說四聖諦，我即受持。」 ^416-5

佛告比丘：「善哉！善哉！我說苦聖諦，汝真實受持。我說苦集聖諦、苦滅聖諦、苦滅道跡聖諦，汝真實受持。」 ^416-6

佛說此經已，諸比丘聞佛所說，歡喜奉行。^416-7

## 如如經 ^s417

如是我聞：一時，佛住王舍城迦蘭陀竹園。 ^417-1

爾時，世尊告諸比丘：「汝等持我所說四聖諦不？」 ^417-2

時有比丘從座起，整衣服，偏袒右肩，為佛作禮，合掌白佛：「唯然，世尊所說四聖諦，我悉受持。」 ^417-3

佛告比丘：「汝云何持我所說四聖諦？」 ^417-4

比丘白佛言：「世尊說苦聖諦，我悉受持，如如、不離如、不異如、真實、審諦、不顛倒、是聖所諦，是名苦聖諦。 ^417-5a

世尊說苦集聖諦、苦滅聖諦、苦滅道跡聖諦，如如、不離如、不異如、真實、審諦、不顛倒、是聖所諦。 ^417-5b

是為世尊說四聖諦，我悉受持。」 ^417-6

佛告比丘：「善哉！善哉！汝真實持我所說四聖諦，如如、不離如、不異如、真實、審諦、不顛倒，是名比丘真實持我四聖諦。」 ^417-7

佛說此經已，諸比丘聞佛所說，歡喜奉行。^417-8

## 受持經 ^s418

如是我聞：一時，佛住王舍城迦蘭陀竹園。 ^418-1

爾時，世尊告諸比丘：「汝持我所說四聖諦不？」 ^418-2

時有異比丘，從座起，整衣服，為佛作禮，合掌白佛言：「唯然，世尊所說四聖諦，我悉持之。云何四諦？世尊說苦聖諦，我悉持之，苦集聖諦、苦滅聖諦、苦滅道跡聖諦，我悉持之。」 ^418-3

佛告彼比丘：「善哉！善哉！如我所說四聖諦，汝悉持之。 ^418-4

諸比丘！若沙門、婆羅門作如是說：如沙門瞿曇所說苦聖諦，我當捨，更立苦聖諦者，但有言數，問已不知，增其疑惑，以非其境界故。 ^418-5a

苦集聖諦、苦滅聖諦、苦滅道跡聖諦，我今當捨，更立餘四聖諦者，彼但有言數，問已不知，增其疑惑，以非其境界故。 ^418-5b

是故，比丘！於四聖諦未無間等者，當勤方便，起增上欲，學無間等。」 ^418-6

佛說此經已，諸比丘聞佛所說，歡喜奉行。^418-7

## 疑經 ^s419

如是我聞：一時，佛住王舍城迦蘭陀竹園。 ^419-1

爾時，世尊告諸比丘：「若比丘於佛有疑者，則於苦聖諦有疑，苦集聖諦、苦滅聖諦、苦滅道跡聖諦則有疑惑。 ^419-2a

若於法、僧有疑者，則於苦聖諦疑惑，苦集聖諦、苦滅聖諦、苦滅道跡聖諦疑惑。 ^419-2b

若於佛不疑惑者，則於苦聖諦不疑惑，苦集聖諦、苦滅聖諦、苦滅道跡聖諦不疑惑。 ^419-3a

若於法、僧不疑惑者，則於苦聖諦不疑惑，苦集聖諦、苦滅聖諦、苦滅道跡聖諦不疑惑。」 ^419-3b

佛說此經已，諸比丘聞佛所說，歡喜奉行。^419-4

## 疑經 ^s420

如是我聞：一時，佛住王舍城迦蘭陀竹園。 ^420-1

爾時，世尊告諸比丘：「若沙門、婆羅門，於苦聖諦有疑者，則於佛有疑，於法、僧有疑。 ^420-2a

〔若於〕集、滅、道疑者，則於佛有疑，於法、僧有疑。 ^420-2b

若於苦聖諦無疑者，則於佛無疑，於法、僧無疑。 ^420-3a

於集、滅、道聖諦無疑者，則於佛無疑，於法、僧無疑。」 ^420-3b

佛說此經已，諸比丘聞佛所說，歡喜奉行。^420-4

## 深嶮經 ^s421

如是我聞：一時，佛住王舍城迦蘭陀竹園。 ^421-1

爾時，世尊告諸比丘：「汝等共行至深嶮巖。」 ^421-2

諸比丘白佛：「唯然，世尊！」 ^421-3

爾時，世尊與諸大眾，至深嶮巖，敷座而坐，周匝觀察深嶮巖已，告諸比丘：「此巖極大深嶮。」 ^421-4

時有異比丘從座起，整衣服，為佛作禮，合掌白佛言：「世尊！此極深嶮，然復有一極深嶮，極嶮於此，甚可怖畏者不？」 ^421-5

佛知其意，即告言：「如是比丘！此極深嶮，然復有大深嶮嶮於此者，甚可怖畏。 ^421-6

謂諸沙門、婆羅門，於苦聖諦不如實知，苦集聖諦、苦滅聖諦、苦滅道跡聖諦不如實知。 ^421-7

彼於生本諸行樂著，於老病死、憂悲惱苦生本諸行樂著；而作是行，老病死、憂悲惱苦行轉增長故，墮於生深嶮之處，墮於老病死、憂悲惱苦深嶮之處。 ^421-8

如是比丘！此則大深嶮，嶮於此者。 ^421-9

是故，比丘！於四聖諦未無間等者，當勤方便，起增上欲，學無間等。」 ^421-10

佛說此經已，諸比丘聞佛所說，歡喜奉行。^421-11

## 大熱經 ^s422

如是我聞：一時，佛住王舍城迦蘭陀竹園。 ^422-1

爾時，世尊告諸比丘：「有大熱地獄，若眾生生於彼中，一向〔炯然〕。」 ^422-2

時有異比丘，從座起，整衣服，為佛作禮，合掌白佛言：「如世尊說，此則大熱。世尊！唯此大熱，復有大熱過於此者，甚可怖畏，無有過上？」 ^422-3

「如是比丘！此則大熱，亦更有大熱過於此者，甚可怖畏，無有過上。何等為更有大熱，甚可怖畏，過於此者？ ^422-4

謂沙門、婆羅門，此苦聖諦不如實知，苦集聖諦、苦滅聖諦、苦滅道跡聖諦不如實知。如是乃至生老病死、憂悲惱苦大熱熾然，是名比丘大熱〔熾然〕，甚可怖畏，無有過者。 ^422-5

是故，比丘！於四聖諦未無間等者，當勤方便，起增上欲，學無間等。」 ^422-6

佛說此經已，諸比丘聞佛所說，歡喜奉行。^422-7

## 大闇經 ^s423

如是我聞：一時，佛住王舍城迦蘭陀竹園。 ^423-1

爾時，世尊告諸比丘：「有大闇地獄，彼諸眾生生彼中者，不見自身分。」 ^423-2

時有異比丘，從座起，整衣服，為佛作禮，合掌白佛言：「世尊！此則大闇！唯此大闇，復更有餘大闇，甚可怖畏，過於此不？」 ^423-3

佛告比丘：「如是更有大闇，甚可怖畏，過於此者。 ^423-4

謂沙門、婆羅門，於四聖諦不如實知，乃至墮於生老病死、憂悲惱苦大闇之中。 ^423-5

是故，比丘！於四聖諦未無間等者，當勤方便，起增上欲，學無間等。」 ^423-6

佛說此經已，諸比丘聞佛所說，歡喜奉行。^423-7

## 闇冥經 ^s424

如是我聞：一時，佛住王舍城迦蘭陀竹園。 ^424-1

爾時，世尊告諸比丘：「如日遊行，照諸世界。乃至千日、千月，照千世界、千須彌山、千弗婆提、千閻浮提、千拘耶尼、千鬱單越、千四天王、千三十三天、千炎魔天、千兜率天、千化樂天、千他化自在天、千梵天，是名小千世界。此千世界中間闇冥，日月光照，有大德力而彼不見。其有眾生生彼中者，不見自身分。」 ^424-2

時有異比丘，從座起，整衣服，為佛作禮，合掌白佛言：「世尊！如世尊說是大闇冥，復更有餘大闇冥處，過於此耶？」 ^424-3

佛告比丘：「有大闇冥過於此者。 ^424-4

謂沙門、婆羅門，於苦聖諦不如實知，乃至墮於生老病死、憂悲惱苦大闇冥中。是名比丘有大闇冥，過於世界中間闇冥。 ^424-5

是故，比丘！於四聖諦未無間等者，當勤方便，起增上欲，學無間等。」 ^424-6

佛說此經已，時諸比丘聞佛所說，歡喜奉行。^424-7

## 闇冥經 ^s425

如是我聞：一時，佛住王舍城迦蘭陀竹園。 ^425-1

爾時，世尊告諸比丘：「從小千世界數滿至千，是名中千世界。於是中千世界中間闇冥，如前所說。 ^425-2

乃至於四聖諦未無間等者，當勤方便，起增上欲，學無間等。」 ^425-3

佛說此經已，諸比丘聞佛所說，歡喜奉行。^425-4

## 闇冥經 ^s426

如是我聞：一時，佛住王舍城迦蘭陀竹園。 ^426-1

爾時，世尊告諸比丘：「從中千世界，數滿至千，是名三千大千世界。世界中間闇冥之處，日月遊行，普照世界，而彼不見；乃至墮於生老病死、憂悲惱苦大闇冥中。 ^426-2

是故，諸比丘！於四聖諦未無間等者，當勤方便，起增上欲，學無間等。」 ^426-3

佛說此經已，諸比丘聞佛所說，歡喜奉行。^426-4

## 聖諦聞思經 ^s427

如是我聞：一時，佛住王舍城迦蘭陀竹園。 ^427-1

爾時，世尊告諸比丘：「我今當說四聖諦，諦聽！諦聽！善思念之。何等為四？謂苦聖諦、苦集聖諦、苦滅聖諦、苦滅道跡聖諦，是名四聖諦。」 ^427-2

佛說此經已，諸比丘聞佛所說，歡喜奉行。 ^427-3

如當說，如是有、如是〔當知〕，亦如上說。^427-4

## 禪思經 ^s428

如是我聞：一時，佛住王舍城迦蘭陀竹園。 ^428-1

爾時，世尊告諸比丘：「當勤禪思，正方便起，內寂其心。
所以者何？ ^428-2

比丘禪思，內寂其心，成就已如實顯現。云何如實顯現？ ^428-3

謂此苦聖諦如實顯現，此苦集聖諦、苦滅聖諦、苦滅道跡聖諦如實顯現。」 ^428-4

佛說此經已，諸比丘聞佛所說，歡喜奉行。^428-5

## 三摩提經 ^s429

如是我聞：一時，佛住王舍城迦蘭陀竹園。 ^429-1

爾時，世尊告諸比丘：「當修無量三摩提，專心正念。
所以者何？ ^429-2

修無量三摩提，專心正念已，如是如實顯現。云何如實顯現？ ^429-3

謂此苦聖諦如實顯現，苦集聖諦、苦滅聖諦、苦滅道跡聖諦如實顯現。」 ^429-4

佛說此經已，諸比丘聞佛所說，歡喜奉行。^429-5

## 杖經 ^s430

如是我聞：一時，佛住王舍城迦蘭陀竹園。 ^430-1

爾時，佛告諸比丘：「如人擲杖於虛空中，尋即還墮，或根著地，或腹著地，或頭著地。 ^430-2

如是沙門、婆羅門，於此苦聖諦不如實知，苦集聖諦、苦滅聖諦、苦滅道跡聖諦不如實知，當知是沙門、婆羅門，或墮地獄，或墮畜生，或墮餓鬼。 ^430-3

是故，比丘！於四聖諦未無間等者，當勤方便，學無間等。」 ^430-4

佛說此經已，諸比丘聞佛所說，歡喜奉行。^430-5

## 杖經 ^s431

如是我聞：一時，佛住王舍城迦蘭陀竹園。 ^431-1

爾時，世尊告諸比丘：「如人擲杖置虛空中，其必還墮，或墮淨地，或墮不淨地。 ^431-2

如是沙門、婆羅門，於苦聖諦不如實知，於苦集聖諦、苦滅聖諦、苦滅道跡聖諦不如實知，以不如實知故，或生善趣，或生惡趣。 ^431-3

是故，諸比丘！於四聖諦未無間等者，當勤方便，起增上欲，學無間等。」 ^431-4

佛說此經已，諸比丘聞佛所說，歡喜奉行。^431-5

## 五節輪經 ^s432

如是我聞：一時，佛住王舍城迦蘭陀竹園。 ^432-1

爾時，佛告諸比丘：「譬如五節相續輪，大力士夫令速旋轉。 ^432-2

如是沙門、婆羅門，於此苦聖諦不如實知，此苦集聖諦、苦滅聖諦、苦滅道跡聖諦不如實知，輪迴五趣而速旋轉，或墮地獄，或墮畜生，或墮餓鬼，或人，或天；還墮惡道，長夜輪轉。 ^432-3

是故，比丘！於四聖諦未無間等者，當勤方便，起增上欲，學無間等。」 ^432-4

佛說此經已，諸比丘聞佛所說，歡喜奉行。^432-5

## 增上說法經 ^s433

如是我聞：一時，佛住王舍城迦蘭陀竹園。 ^433-1

爾時，世尊告諸比丘：「如來、應、等正覺增上說法，謂四聖諦，開示、施設、建立、分別、散說、顯現、表露。何等為四？謂苦聖諦、苦集聖諦、苦滅聖諦、苦滅道跡聖諦。 ^433-2

是故，比丘！於四聖諦未無間等者，當勤方便，起增上欲，學無間等。」 ^433-3

佛說此經已，諸比丘聞佛所說，歡喜奉行。^433-4

## 黠慧經 ^s434

如是我聞：一時，佛住王舍城迦蘭陀竹園。 ^434-1

爾時，世尊告諸比丘：「何等為黠慧？為此苦聖諦如實知，此苦集聖諦、苦滅聖諦、苦滅道跡聖諦如實知，為不知耶？」 ^434-2

諸比丘白佛：「如我解世尊所說，於四聖諦如實知者，此為黠慧。」 ^434-3

佛告比丘：「善哉！善哉！於苦聖諦、苦集聖諦、苦滅聖諦、苦滅道跡聖諦如實知者，是則黠慧。 ^434-4

是故，諸比丘！於四聖諦未無間等者，當勤方便，起增上欲，學無間等。」 ^434-5

佛說是經已，諸比丘聞佛所說，歡喜奉行。^434-6

## 須達經 ^s435

如是我聞：一時，佛住舍衛國祇樹給孤獨園。 ^435-1

時須達長者往詣佛所，稽首佛足，於一面坐，白佛言：「世尊！此四聖諦，為漸次無間等？為一頓無間等？」 ^435-2

佛告長者：「此四聖諦，漸次〔無間等〕，非頓無間等。」 ^435-3a

佛告長者：「若有說言：於苦聖諦未無間等，而於彼苦集聖諦、苦滅聖諦、苦滅道跡聖諦無間等者，此說不應。
所以者何？若於苦聖諦未無間等，而欲於苦集聖諦、苦滅聖諦、苦滅道跡聖諦無間等者，無有是處。 ^435-3b

猶如有人，兩細樹葉連合為器，盛水持行，無有是處。 ^435-4a

如是於苦聖諦未無間等，而欲於苦集聖諦、苦滅聖諦、苦滅道跡聖諦無間等者，無有是處。 ^435-4b

譬如有人，取蓮華葉連合為器，盛水遊行，斯有是處。 ^435-5a

如是長者！於苦聖諦無間等已，而欲於苦集聖諦、苦滅聖諦、苦滅道跡聖諦無間等者，斯有是處。 ^435-5b

是故，長者！於四聖諦未無間等者，當勤方便，起增上欲，學無間等。」 ^435-6

佛說此經已，諸比丘聞佛所說，歡喜奉行。^435-7

## 殿堂經 ^s436

〔如是我聞：一時，佛住舍衛國衹樹給孤獨園。〕 ^436-1

如須達長者所問，有異比丘問，亦如是說。 ^436-2

唯譬有差別：「如有四登階道，昇於殿堂。若有說言：不登初階而登第二、第三、第四階，昇堂殿者，無有是處。所以名何？要由初階，然後次登第二、第三、第四階，得昇殿堂。 ^436-3a

如是比丘！於苦聖諦未無間等，而欲於苦集聖諦、苦滅聖諦、苦滅道跡聖諦無間等者，無有是處。 ^436-3b

譬如比丘！若有人言：以四階道昇於殿堂，要由初階，然後次登第二、第三、第四階，得昇殿堂，應作是說。
所以者何？要由初階，然後次登第二、第三、第四階，昇於殿堂，有是處故。 ^436-4a

如是比丘！若言於苦聖諦無間等已，然後次第於苦集聖諦、苦滅聖諦、苦滅道跡聖諦無間等者，應作是說。
所以者何？若於苦聖諦無間等已，然後次第於苦集聖諦、苦滅聖諦、苦滅道跡聖諦無間等者，有是處故。」 ^436-4b

佛說此經已，諸比丘聞佛所說，歡喜奉行。^436-5

## 殿堂經 ^s437

〔如是我聞：一時，佛住舍衛國衹樹給孤獨園。〕 ^437-1

如異比丘問，阿難所問亦如是說。 ^437-2

唯譬差別：佛告阿難：「譬如四〔墱〕梯昇於殿堂。若有說言：不由初〔墱〕而登第二、第三、第四〔墱〕，昇殿堂者，無有是處。 ^437-3a

如是阿難！若於苦聖諦未無間等，而欲苦集聖諦、苦滅聖諦、苦滅道跡聖諦無間等者，此不應說。
所以者何？若於苦聖諦未無間等，而於苦集聖諦、苦滅聖諦、苦滅道跡聖諦無間等者，無有是處。 ^437-3b

譬如阿難！由四〔墱〕梯昇於殿堂。若有人言：要由初〔墱〕，然後次登第二、第三、第四〔墱〕，昇殿堂者，此所應說。
所以者何？要由初〔墱〕，然後次登第二、第三、第四〔墱〕，昇殿堂者，有是處故。 ^437-4a

如是阿難！於苦聖諦無間等已，然後次第苦集聖諦、苦滅聖諦、苦滅道跡聖諦無間等者，斯有是處。」 ^437-4b

佛說是經已，諸比丘聞佛所說，歡喜奉行。^437-5

## 眾生界經 ^s438

如是我聞：一時，佛住舍衛國祇樹給孤獨園。 ^438-1

爾時，世尊告諸比丘：「譬如大地草木，悉取為鏘，貫大海中一切水蟲，悉能貫不？」 ^438-2

比丘白佛：「不能，世尊！所以者何？大海諸蟲種種形類，或〔極細〕不可貫，或極大不可貫。」 ^438-3

佛告比丘：「如是，如是！眾生界無數無量。 ^438-4

是故，比丘！於四聖諦未無間等者，當勤方便，起增上欲，學無間等。」 ^438-5

佛說是經已，諸比丘聞佛所說，歡喜奉行。^438-6

## 雪山經 ^s439

如是我聞：一時，佛住王舍城迦蘭陀竹園。 ^439-1

爾時，世尊手執土石，問諸比丘：「於意云何？此手中土石為多，彼大雪山土石為多？」 ^439-2

比丘白佛言；「世尊！手中土石甚少少耳，雪山土石，甚多無量，百千巨億，算數譬類不可為比。」 ^439-3

佛告比丘：「其諸眾生，於苦聖諦如實知者，苦集聖諦、苦滅聖諦、苦滅道跡聖諦如實知者，如我手中所執土石。 ^439-4a

其諸眾生，於苦聖諦不如實知，於苦集聖諦、苦滅聖諦、苦滅道跡聖諦不如實知者，如彼雪山土石，其數無量。 ^439-4b

是故，比丘！於四聖諦未無間等者，當勤方便，起增上欲，學無間等。」 ^439-5

佛說是經已，諸比丘聞佛所說，歡喜奉行。^439-6

## 湖池等經 ^s440

如是我聞：一時，佛住王舍城迦蘭陀竹園。 ^440-1

爾時，世尊告諸比丘：「譬如湖池，深廣五十由旬，其水盈滿，若有士夫以髮，以毛，或以指端，渧彼湖水，乃至再三，云何比丘！如彼士夫所渧水多，湖池水多？」 ^440-2

比丘白佛：「如彼士夫毛、髮、指端再三渧水，甚少少耳，彼湖大水，其量無數，乃至算數譬類不可為比。」 ^440-3

佛告比丘：「如大湖水甚多無量，如是多聞聖弟子，具足見諦得聖道果，斷諸苦本，如截多羅樹頭，於未來世成不生法。 ^440-4a

餘不盡者，如彼士夫髮、毛、指端所渧之水。 ^440-4b

是故，比丘！於四聖諦未無間等者，當勤方便，起增上欲，學無間等。」 ^440-5

佛說是經已，諸比丘聞佛所說，歡喜奉行。 ^440-6

如大湖水譬，如是薩羅多吒迦、恒伽、耶符那、薩羅遊、伊羅跋提、摩醯，及四大海，其譬亦如上說。^440-7

## 土經 ^s441

如是我聞：一時，佛住舍衛國祇樹給孤獨園。 ^441-1

爾時，世尊手捉團土，大如梨果，告諸比丘：「云何比丘！我手中此團土為多，大雪山中土石為多？」 ^441-2

諸比丘白佛言：「世尊！手中團土少少耳，彼雪山王，其土石甚多，百千億那由他，乃至算數譬類不得為比。」 ^441-3

佛告諸比丘：「如我所捉團土，如是眾生於苦聖諦如實知，於苦集聖諦、苦滅聖諦、苦滅道跡聖諦如實知者，亦復如是。 ^441-4a

如大雪山王土石者，如是眾生於苦聖諦不如實知，於苦集聖諦、苦滅聖諦、苦滅道跡聖諦不如實知者，亦復如是。 ^441-4b

是故，比丘！於四聖諦未無間等者，當勤方便，起增上欲，學無間等。」 ^441-5

佛說是經已，諸比丘聞佛所說，歡喜奉行。 ^441-6

如雪山王，如是尼民陀羅山、毘那多迦山、馬耳山、善見山、佉提羅迦山、伊沙陀羅山、由揵陀羅山、須彌山王，及大地土石，亦復如是。 ^441-7

如梨果，如是阿摩勒迦果、跋陀羅果、迦羅迦果、豆果，乃至蒜子譬，亦復如是。^441-8

## 爪甲經 ^s442

如是我聞：一時，佛住舍衛國祇樹給孤獨園。 ^442-1

爾時，世尊以爪甲擎土已，告諸比丘：「於意云何？我爪甲上土為多，此大地土多？」 ^442-2

諸比丘白佛言：「世尊！甲上土甚少少耳，此大地土甚多無量，乃至算數譬類不可為比。」 ^442-3

佛告比丘：「如甲上土者，若諸眾生形可見者，亦復如是。 ^442-4a

其形微細不可見者，如大地土。 ^442-4b

是故，比丘！於四聖諦，未無間等者，當勤方便，學無間等。」 ^442-5

佛說是經已，諸比丘聞佛所說，歡喜奉行。 ^442-6

如陸地，如是水性亦爾。 ^442-7

如甲上土，如是眾生人道者，亦復如是。 ^442-8a

如大地土，如是非人亦爾。 ^442-8b

如甲上土，如是生中國者亦爾。 ^442-9a

如大地土，如是生邊地者亦爾。 ^442-9b

如甲上土，如是成就聖慧眼者亦復如是。 ^442-10a

如大地土，如是不成就聖慧眼者〔亦爾〕。 ^442-10b

如甲上土，如是眾生知此法律者，亦復如是。 ^442-11a

如大地土，如是眾生不知法律者亦爾。 ^442-11b

如知，如是等知、普知、正想、正覺、正解、法無間等，亦如是。 ^442-12

如甲上土，如是眾生知有父母亦爾。 ^442-13a

如大地土，如是眾生不知有父母亦爾。 ^442-13b

如甲上土，如是知有沙門、婆羅門，家之尊長，作所應作作福，此世他世，畏罪行施，受齋持戒，亦爾。 ^442-14a

如大地土，不知有沙門、婆羅門，家之尊長，作所應作作福，此世、他世，畏罪行施，受齋持戒，亦如是說。 ^442-14b

如甲上土，如是眾生不殺、不盜、不邪婬、不妄語、不兩舌、不惡口、不綺語亦爾。 ^442-15a

如大地土，如是眾生不持諸戒者，亦爾。 ^442-15b

如是離貪、恚、邪見，及不離貪、恚、邪見，亦如是說。 ^442-16

如甲上土，如是不殺、不盜、不邪婬、不妄語、不飲酒。 ^442-17a

如大地土，如是不持五戒者亦爾。 ^442-17b

如甲上土，如是眾生持八戒者亦如是。 ^442-18a

如大地土，如是眾生不持八戒者亦爾。 ^442-18b

如甲上土，如是眾生持十善者亦如是。 ^442-19a

如大地土，如是眾生不持十善者亦如是。 ^442-19b

如甲上土，如是眾生從地獄命終生人中者，亦如是。 ^442-20a

如大地土，如是眾生從地獄命終還生地獄者，亦如是。 ^442-20b

如地獄，如是畜生、餓鬼亦爾。 ^442-21

如甲上土，如是眾生從地獄命終生天上者亦如是。 ^442-22a

如大地土，如是眾生從地獄命終還生地獄者亦如是。 ^442-22b

如地獄，如是畜生、餓鬼亦爾。 ^442-23

如甲上土，如是眾生人道中沒還生人道中者，亦如是。 ^442-24a

如大地土，其諸眾生從人道中沒生地獄中者亦如是。 ^442-24b

如地獄，如是畜生、餓鬼亦爾。 ^442-25

如甲上土，其諸眾生從天命終還生天上者，亦如是。 ^442-26a

如大地土，其諸眾生天上沒生地獄中者，亦如是。 ^442-26b

如地獄，畜生、餓鬼亦如是。^442-27

## 四聖諦已生經 ^s443

如是我聞：一時，佛住舍衛國祇樹給孤獨園。 ^443-1

爾時，世尊告諸比丘：「我本未聞法時，得正思惟：此苦聖諦，正見已生；此苦集聖諦、此苦滅聖諦、苦滅道跡聖諦，正見已生。」 ^443-2

佛說此經已，諸比丘聞佛所說，歡喜奉行。 ^443-3

如已生，如是今生、當生，亦如是。 ^443-4

如生，如是起、習、近、修、多修、觸、作證，亦如是。
界相應^443-5

## 眼藥丸經 ^s444

如是我聞：一時，佛住舍衛國祇樹給孤獨園。 ^444-1

爾時，世尊告諸比丘：「譬如眼藥丸，深廣一由旬。若有士夫，取此藥丸，界界安置，能速令盡，於彼界界不得其邊，當知諸界其數無量。 ^444-2

是故，比丘！當善界學，善種種界，當如是學。」 ^444-3

佛說此經已，諸比丘聞佛所說，歡喜奉行。^444-4

## 鄙心經 ^s445

如是我聞：一時，佛住舍衛國祇樹給孤獨園。 ^445-1

爾時，世尊告諸比丘：「眾生常與界俱，與界和合。 ^445-2

云何眾生常與界俱？謂眾生行不善心時與不善界俱，善心時與善界俱；勝心時與勝界俱，鄙心時與鄙界俱。 ^445-3

是故，諸比丘！當作是學，善種種界。」 ^445-4

佛說是經已，諸比丘聞佛所說，歡喜奉行。^445-5

## 偈經 ^s446

如是我聞：一時，佛住舍衛國祇樹給孤獨園。 ^446-1

爾時，世尊告諸比丘，廣說如上。 ^446-2

差別者，即說偈言：
常會故常生，相離生則斷。如人執小木，而入於巨海，
人木則俱沒，懈怠俱亦然。當離於懈怠，卑劣之精進，
賢聖不懈怠，安住於遠離，慇懃精進禪，超度生死流。
膠漆得其素，火得風熾然，珂乳則同色；眾生與界俱，
相似共和合，增長亦復然。^446-3

## 行經 ^s447

如是我聞：一時，佛住王舍城迦蘭陀竹園。 ^447-1

爾時，世尊告諸比丘：「眾生常與界俱，與界和合。 ^447-2

云何與界俱？謂眾生不善心時與不善界俱，善心時與善界俱；鄙心時與鄙界俱，勝心時與勝界俱。 ^447-3

時尊者憍陳如，與眾多比丘，於近處經行，一切皆是上座多聞大德，出家已久，具修梵行。 ^447-4

復有尊者大迦葉，與眾多比丘，於近處經行，一切皆是少欲知足，頭陀苦行，不畜遺餘。 ^447-5

尊者舍利弗，與眾多比丘，於近處經行，一切皆是大智辯才。 ^447-6

時尊者大目揵連，與眾多比丘，於近處經行，一切皆是神通大力。 ^447-7

時阿那律陀，與眾多比丘，於近處經行，一切皆是天眼明徹。 ^447-8

時尊者二十億耳，與眾多比丘，於近處經行，一切皆是勇猛精進，專勤修行者。 ^447-9

時尊者陀驃，與眾多比丘，於近處經行，一切皆是能為大眾修供具者。 ^447-10

時尊者優波離，與眾多比丘，於近處經行，一切皆是通達律行。 ^447-11

時尊者富樓那，與眾多比丘，於近處經行，皆是辯才善說法者。 ^447-12

時尊者迦旃延，與眾多比丘，於近處經行，一切皆能分別諸經，善說法相。 ^447-13

時尊者阿難，與眾多比丘，於近處經行，一切皆是多聞總持。 ^447-14

時尊者羅睺羅，與眾多比丘，於近處經行，一切皆是善持律行。 ^447-15

時提婆達多，與眾多比丘，於近處經行，一切皆是習眾惡行。 ^447-16

是名比丘常與界俱，與界和合。 ^447-17

是故，諸比丘！當善分別種種諸界。」 ^447-18

佛說是經時，諸比丘聞佛所說，歡喜奉行。^447-19

## 偈經 ^s448

如是我聞：一時佛住王舍城迦蘭陀竹園。 ^448-1

如上廣說已，即說偈言：
常會故常生，相離生則斷。如人執小木，而入於巨海，
人木則俱沒，懈怠俱亦然。當離於懈怠，卑劣之精進，
賢聖不懈怠，安住於遠離，慇懃精進禪，超度生死流。
膠漆得其素，火得風熾然，珂乳則同色；眾生與界俱，
相似共和合，增長亦復然。^448-2

## 界和合經 ^s449

如是我聞：一時，佛住舍衛國祇樹給孤獨園。 ^449-1

爾時，世尊告諸比丘：「眾生常與界俱，與界和合。 ^449-2

如是廣說，乃至勝心生時與勝界俱，鄙心生時與鄙界俱。 ^449-3

殺生時與殺界俱，盜、婬、妄語、飲酒心時與飲酒界俱。 ^449-4a

不殺生時與不殺界俱，不盜、不婬、不妄語、不飲酒〔時〕與不飲酒界俱。 ^449-4b

是故，諸比丘！當善分別種種界。」 ^449-5

佛說是經已，諸比丘聞佛所說，歡喜奉行。^449-6

## 界和合經 ^s450

如是我聞：一時，佛住舍衛國祇樹給孤獨園。 ^450-1

爾時，世尊告諸比丘：「眾生常與界俱，與界和合。 ^450-2

不信時與不信界俱，犯戒時與犯戒界俱，無慚、無愧時與無慚、無愧界俱。 ^450-3a

信心時與信界俱、持戒時與持戒界俱，慚、愧心時與慚、愧界俱。 ^450-3b

是故，諸比丘！當善分別種種諸界。」 ^450-4

佛說是經已，諸比丘聞佛所說，歡喜奉行。 ^450-5

如信不信，如是精進、不精進，失念、不失念，正受、不正受，多聞、少聞，慳者、施者，惡慧、善慧，難養、易養，難滿、易滿，多欲、少欲，知足、不知足，攝受、不攝受界俱，如上經如是廣說。^450-6

## 界經 ^s451

如是我聞：一時，佛住舍衛國祇樹給孤獨園。 ^451-1

爾時，世尊告諸比丘：「我今當說種種諸界。諦聽！善思！當為汝說。 ^451-2

云何為種種界？ ^451-3

謂眼界、色界、眼識界，耳界、聲界、耳識界，鼻界、香界、鼻識界，舌界、味界、舌識界，身界、觸界、身識界，意界、法界、意識界，是名種種界。」 ^451-4

佛說是經已，諸比丘聞佛所說，歡喜奉行。^451-5

## 觸經 ^s452

如是我聞：一時，佛住舍衛國祇樹給孤獨園。 ^452-1

爾時，世尊告諸比丘：「緣種種界生種種觸，緣種種觸生種種受，緣種種受生種種愛。 ^452-2

云何種種界？ ^452-3

謂十八界：眼界、色界、眼識界，乃至意界、法界、意識界，是名種種界。 ^452-4

云何緣種種界生種種觸，乃至云何緣種種受生種種愛？ ^452-5

謂緣眼界生眼觸，緣眼觸生眼觸生受，緣眼觸生受生眼觸生愛。 ^452-6a

耳、鼻、舌、身，意界緣生意觸，緣意觸生意觸生受，緣意觸生受生意觸生愛。 ^452-6b

諸比丘！非緣種種愛生種種受，非緣種種受生種種觸，非緣種種觸生種種界；要緣種種界生種種觸，緣種種觸生種種受，緣種種受生種種愛。 ^452-7

是名比丘！緣種種界生種種觸，緣種種觸生種種受，緣種種受生種種愛。」 ^452-8

佛說此經已，諸比丘聞佛所說，歡喜奉行。^452-9

## 觸經 ^s453

如是我聞：一時，佛住舍衛國祇樹給孤獨園。 ^453-1

爾時，世尊告諸比丘：「緣種種界生種種觸，緣種種觸生種種受，緣種種受生種種愛。 ^453-2

云何種種界？ ^453-3

謂十八界：眼界、色界、眼識界，乃至意界、法界、意識界，是名種種界。 ^453-4

云何緣種種界生種種觸，緣種種觸生種種受，緣種種受生種種愛？ ^453-5

謂緣眼界生眼觸，非緣眼觸生眼界，但緣眼界生眼觸；緣眼觸生眼受，非緣眼受生眼觸，但緣眼觸生眼受；緣眼受生眼愛，非緣眼愛生眼受，但緣眼受生眼愛。 ^453-6a

如是耳、鼻、舌、身，意界緣生意觸，非緣意觸生意界，但緣意界生意觸；緣意觸生意受，非緣意受生意觸，但緣意觸生意受；緣意受生意愛，非緣意愛生意受，但緣意受生意愛。 ^453-6b

是故，比丘！非緣種種愛生種種受，非緣種種受生種種觸，非緣種種觸生種種界；但緣種種界生種種觸，緣種種觸生種種受，緣種種受生種種愛。是名比丘當善分別種種界。」 ^453-7

佛說是經已，諸比丘聞佛所說，歡喜奉行。^453-8

## 想經 ^s454

如是我聞：一時，佛住舍衛國祇樹給孤獨園。 ^454-1

爾時，世尊告諸比丘：「緣種種界生種種觸，緣種種觸生種種受，緣種種受生種種想，緣種種想生種種欲，緣種種欲生種種覺，緣種種覺生種種熱，緣種種熱生種種求。 ^454-2

云何種種界？ ^454-3

謂十八界：眼界乃至法界。 ^454-4

云何緣種種界生種種觸，乃至緣種種熱生種種求？ ^454-5

謂緣眼界生眼觸，緣眼觸生眼受，緣眼受生眼想，緣眼想生眼欲，緣眼欲生眼覺，緣眼覺生眼熱，緣眼熱生眼求。 ^454-6a

如是耳、鼻、舌、身，意界緣生意觸，緣意觸生意受，緣意受生意想，緣意想生意覺，緣意覺生意熱，緣意熱生意求。 ^454-6b

是名比丘緣種種界故，生種種觸，乃至緣種種熱生種種求。 ^454-7

比丘！非緣種種求生種種熱，非緣種種熱生種種覺，非緣種種覺生種種想，非緣種種想生種種受，非緣種種受生種種觸，非緣種種觸生種種界；但緣種種界生種種觸，乃至緣種種熱生種種求。」 ^454-8

佛說是經已，諸比丘聞佛所說，歡喜奉行。^454-9

## 想經 ^s455

如是我聞：一時，佛住舍衛國祇樹給孤獨園。 ^455-1

爾時，世尊告諸比丘：「緣界種種故生種種觸，緣種種觸生種種想，緣種種想生種種欲，緣種種欲生種種覺，緣種種覺生種種熱，緣種種熱生種種求。 ^455-2

云何種種界？ ^455-3

謂十八界，眼界乃至法界。 ^455-4

云何緣種種界生種種觸？云何乃至緣種種熱生種種求？ ^455-5

謂緣眼界生眼觸，非緣眼觸生眼界，但緣眼界生眼觸；〔緣〕眼觸生眼想，非緣眼想生眼觸，但緣眼觸生眼想；緣眼想生眼欲，非緣眼欲生眼想，但緣眼想生眼欲；緣眼欲生眼覺，非緣眼覺生眼欲，但緣眼欲生眼覺；緣眼覺生眼熱，非緣眼熱生眼覺，但緣眼覺生眼熱；緣眼熱生眼求，非緣眼求生眼熱，但緣眼熱生眼求。 ^455-6a

如是耳、鼻、舌、身，意界緣生意觸，乃至緣意熱生意求，亦如是廣說。 ^455-6b

是名比丘緣種種界生種種觸，乃至緣種種熱生種種求；非緣種種求生種種熱，乃至非緣種種觸生種種界；但緣種種界生種種觸，乃至緣種種熱生種種求。」 ^455-7

佛說是經已，諸比丘聞佛所說，歡喜奉行。 ^455-8

如內六入處，外六入處亦如是說。^455-9

## 正受經 ^s456

如是我聞：一時，佛住舍衛國祇樹給孤獨園。 ^456-1

爾時，世尊告諸比丘：「有光界、淨界、無量空入處界、無量識入處界、無所有入處界、非想非非想入處界、有滅界。」 ^456-2

時有異比丘從座起，整衣服，稽首禮足，合掌白佛言：「世尊！彼光界、淨界、無量空入處界、無量識入處界、無所有入處界、非想非非想入處界、滅界，如此諸界，何因緣可知？」 ^456-3

佛告比丘：「彼光界者，緣闇故可知。〔淨界者〕，緣不淨故可知。無量空入處界者，緣色故可知。無量識入處界者，緣〔有量狹小故可知〕。無所有入處界者，緣〔少所有故可知〕。非想非非想入處界者，緣有第一故可知。滅界者，緣〔有身故可知〕。」 ^456-4

諸比丘白佛言：「世尊！彼光界乃至滅界，以何正受而得？」 ^456-5

佛告比丘：「彼光界、淨界、無量空入處界、無量識入處界、無所有入處界，此諸界於自行正受而得；非想非非想入處界，於第一有正受而得；滅界者於有身滅正受而得。」 ^456-6

佛說此經已，諸比丘聞佛所說，歡喜奉行。^456-7

## 說經 ^s457

如是我聞：一時，佛住舍衛國東園鹿子母講堂。 ^457-1

爾時，世尊晡時從禪覺，於講堂陰中敷座，於大眾前坐，說優檀那句，告諸比丘：「緣界故生說非不界，緣界故生見非不界，緣界故生想非不界。〔緣下界〕，我說生下說、下見、下想、下思、下欲、下願、下士夫、下所作、下施設、下建立、下部分、下顯示、下受生；如是中；如是〔緣勝界〕，我說彼生勝說、勝見、勝想、勝思、勝願、勝士夫、勝所作、勝施設、勝建立、勝部分、勝顯示、〔勝受生〕。」 ^457-2

時有婆迦利比丘，在佛後執扇扇佛，白佛言：「世尊！若於三藐三佛陀起非三藐三佛陀見，彼見亦緣界而生耶？」 ^457-3

佛告比丘：「於三藐三佛陀起非三藐三佛陀見，亦緣界而生非不界。
所以者何？ ^457-4

凡夫界者，是無明界。如我先說：緣下界生下說、下見，乃至下受生；中、勝界生勝說、勝見，乃至勝受生。」 ^457-5

佛說此經已，諸比丘聞佛所說，歡喜奉行。^457-6

## 因緣經 ^s458

如是我聞：一時，佛住舍衛國祇樹給孤獨園。 ^458-1

爾時，世尊告諸比丘：「有因生欲想，非無因；有因生恚想、害想，非無因。 ^458-2

云何因生欲想？謂緣欲界也。緣欲界故生欲想、欲欲、欲覺、欲熱、欲求。愚癡凡夫起欲求已，此眾生起三處邪，謂身、口、心。如是邪因緣故，現法苦住，有苦、有礙、有惱、有熱；身壞命終，生惡趣中，是名因緣生欲想。 ^458-3a

云何因緣生恚想、害想？謂害界也。緣害界生害想、害欲、害覺、害熱、害求。愚癡凡夫起害求已，此眾生起三處邪，謂身、口、心。起三處邪因緣已，現法苦住，有苦、有礙、有惱、有熱；身壞命終，生惡趣中，是名因緣生害想。 ^458-3b

諸比丘！若諸沙門、婆羅門，如是安於生，生危險想，不求捨離，不覺，不吐，彼則現法苦住，有苦、有礙、有惱、有熱；身壞命終，生惡趣中。 ^458-4a

譬如城邑、聚落不遠，有曠野，大火卒起。彼無有力能滅火者，當知彼諸野中眾生，悉被火害。 ^458-4b

如是諸沙門、婆羅門，安於生，生危險想，身壞命終，生惡趣中。 ^458-4c

諸比丘！有因生出要想非無因。 ^458-5

云何有因生出要想？謂出要界。緣出要界生出要想、出要欲、出要覺、出要熱、出要求。謂彼慧者出要求時，眾生三處生正，謂身、口、心。彼如是生正因緣已，現法樂住，不苦、不礙、不惱、不熱；身壞命終，生善趣中，是名因緣生出要想。 ^458-6a

云何因緣生不恚、不害想？謂不害界也。不害界因緣生不害想、不害欲、不害覺、不害熱、不害求。彼慧者不害求時，眾生三處正，謂身、口、心。彼正因緣生已，現法樂住，不苦、不礙、不惱、不熱；身壞命終，生善趣中，是名因緣生不害想。 ^458-6b

若諸沙門、婆羅門，安於生，生不害想，不捨離，不覺、不吐，現法樂住，不苦、不礙、不惱、不熱；身壞命終，生善趣中。 ^458-7a

譬如城邑、聚落邊，有曠野，大火卒起。有人堪能手足滅火，當知彼諸眾生依草木者，悉不被害。 ^458-7b

如是諸沙門、婆羅門，安於生，生正想，不捨，不覺、不吐，現法樂住，不苦、不礙、不惱、不熱；身壞命終，生善趣中。」 ^458-7c

佛說此經已，諸比丘聞佛所說，歡喜奉行。^458-8

## 眾生自作 ^s459

如是我聞：一時，佛住舍衛國祇樹給孤獨園。 ^459-1

時有婆羅門，來詣佛所，與世尊面相慰勞已，於一面住，白佛言：「眾生非自作，非他作。」 ^459-2

佛告婆羅門：「如是論者，我不與相見。汝今自來，而言我非自作、非他作。」 ^459-3

婆羅門言：「云何瞿曇！眾生為自作，為他作耶？」 ^459-4

佛告婆羅門：「我今問汝，隨意答我。婆羅門！於意云何？有眾生方便界，令諸眾生知作方便耶？」 ^459-5

婆羅門言：「瞿曇！有眾生方便界，令諸眾生知作方便也。」 ^459-6

佛告婆羅門：「若有方便界，令諸眾生知有方便者，是則眾生自作，是則他作。婆羅門！於意云何？有眾生安住界、堅固界、出界、造作界，令彼眾生知有造作耶？」 ^459-7

婆羅門白佛：「有眾生安住界、堅固界、出界、造作界，令諸眾生知有造作。」 ^459-8

佛告婆羅門：「若彼安住界、堅固界、出界、造作界，令諸眾生知有造作者，是則眾生自作，是則他作！」 ^459-9

婆羅門白佛：「有眾生自作，有他作。瞿曇！世間多事，今當請辭。」 ^459-10

佛告婆羅門：「世間多事，宜知是時。」 ^459-11

時彼婆羅門，聞佛所說，歡喜隨喜，從座起去。^459-12

## 瞿師羅經 ^s460

如是我聞：一時，佛住拘睒彌國瞿師羅園。 ^460-1

爾時，瞿師羅長者，詣尊者阿難所，禮尊者阿難足，退坐一面，白尊者阿難：「所說種種界，云何為種種界？」 ^460-2

時尊者阿難告瞿師羅長者：「眼界異，色界異，喜處二因緣生識，三事和合生觸，又喜觸因緣生樂受。 ^460-3a

如是耳、鼻、舌、身，意、法，亦如是說。 ^460-3b

復次，長者！有異眼界，異色界，憂處二因緣生識，三事和合生苦觸，彼苦觸因緣生苦受。 ^460-4a

如是耳、鼻、舌、身，意、法，亦如是說。 ^460-4b

復次，長者！異眼界，異色界，捨處二因緣生識，三事和合生不苦不樂觸，不苦不樂觸因緣生不苦不樂受。 ^460-5a

如是耳、鼻、舌、身，意、法，亦如是說。」 ^460-5b

爾時，瞿師羅長者聞尊者阿難所說，歡喜隨喜，禮足而去。^460-6

## 三界經 ^s461

如是我聞：一時，佛住拘睒彌國瞿師羅園。 ^461-1

爾時，瞿師羅長者，詣尊者阿難所，稽首禮足，於一面坐，白尊者阿難：「所說種種界，云何為種種界？」 ^461-2

尊者阿難告瞿師羅長者：「有三界，云何三？謂欲界、色界、無色界。」 ^461-3

爾時尊者阿難即說偈言：
曉了於欲界，色界亦復然，捨一切有餘，得無餘寂滅。
於身和合界，永盡無餘證，三耶三佛說，無憂離垢句。 ^461-4

尊者阿難說是經已，瞿師羅長者歡喜隨喜，作禮而去。^461-5

## 三界經 ^s462

如是我聞：一時，佛住拘睒彌國瞿師羅園。 ^462-1

爾時，瞿師羅長者詣尊者阿難所，稽首禮足，退坐一面，白尊者阿難：「所說種種界，云何名為種種界？」 ^462-2

尊者阿難告瞿師羅長者：「有三界：色界、無色界、滅界，是名三界。」 ^462-3

即說偈言：
若色界眾生，及住無色界，不識滅界者，還復受諸有。
若斷於色界，不住無色界，滅界心解脫，永離於生死。 ^462-4

尊者阿難說是經已，瞿師羅長者歡喜隨喜，作禮而去。^462-5

## 三界經 ^s463

如是我聞：一時，佛住拘睒彌國瞿師羅園。 ^463-1

爾時，瞿師羅長者詣尊者阿難所，稽首禮足，退坐一面，白尊者阿難：「所說種種界，云何為種種界？」 ^463-2

尊者阿難答瞿師羅長者：「謂三種出界。云何三？謂從欲界出至色界，色界出至無色界，一切諸行、一切思想滅界，是名三出界。」 ^463-3

即說偈言：
知從欲界出，超踰於色界，一切行寂滅，勤修正方便。
斷除一切愛，一切行滅盡，知一切有餘，不復轉還有。 ^463-4

尊者阿難說是經已，瞿師羅長者歡喜隨喜，作禮而去。^463-5

## 同法經 ^s464

如是我聞：一時，佛住拘睒彌國瞿師羅園。 ^464-1

爾時，尊者阿難往詣上座上座名者所，詣已，恭敬問訊，問訊已退坐一面，問上座上座名者言：「若比丘於空處、樹下、閑房思惟，當以何法專精思惟？」 ^464-2a

上座答言：「尊者阿難！於空處、樹下、閑房思惟者，當以二法專精思惟，所謂止、觀。」 ^464-2b

尊者阿難復問上座：「修習於止，多修習已，當何所成？修習於觀，多修習已，當何所成？」 ^464-2c

上座答言：「尊者阿難！修習於止，終成於觀；修習觀已，亦成於止，謂聖弟子止、觀俱修，得諸解脫界。」 ^464-2d

阿難復問上座：「云何諸解脫界？」 ^464-2e

上座答言：「尊者阿難！若斷界、無欲界、滅界，是名諸解脫界。」 ^464-2f

尊者阿難復問上座：「云何斷界，乃至滅界？」 ^464-2g

上座答言：「尊者阿難！斷一切行，是名斷界；斷除愛欲，是無欲界；一切行滅，是名滅界。」 ^464-2h

時尊者阿難聞上座所說，歡喜隨喜，往詣五百比丘所，恭敬問訊，退坐一面，白五百比丘言：「若比丘於空處、樹下、閑房思惟時，當以何法專精思惟？」 ^464-3a

時五百比丘答：「尊者阿難！當以二法專精思惟。」乃至滅界，如上座所說。 ^464-3b

時尊者阿難聞五百比丘所說，歡喜隨喜，往詣佛所，稽首佛足，退坐一面，白佛言：「世尊！若比丘空處、樹下、閑房思惟，當以何法專精思惟？」 ^464-4a

佛告阿難：「若比丘空處、樹下、閑房思惟，當以二法專精思惟。」乃至滅界，如五百比丘所說。 ^464-4b

時尊者阿難白佛言：「奇哉世尊！大師及諸弟子，皆悉同法、同句、同義、同味。 ^464-5

我今詣上座名上座者問如此義，亦以此義、此句、此味答我，如今世尊所說。 ^464-6a

我復詣五百比丘所，亦以此義、此句、此味而問，彼五百比丘亦以此義、此句、此味答，如今世尊所說。 ^464-6b

是故，當知師及弟子，一切同法、同義、同句、同味。」 ^464-7

佛告阿難：「汝知彼上座為何如比丘？」 ^464-8

阿難白佛；「不知，世尊！」 ^464-9

佛告阿難：「上座者，是阿羅漢，諸漏已盡、已捨重擔、正智心善解脫。彼五百比丘，亦皆如是。」 ^464-10

佛說是經已，尊者阿難聞佛所說，歡喜奉行。^464-11

## 著使經 ^s465

如是我聞：一時，佛住王舍城迦蘭陀竹園。 ^465-1

爾時，尊者羅睺羅詣世尊所，稽首禮足，退坐一面，白佛言：「世尊！云何知、云何見，我此識身及外境界一切相，得無有我、我所見、我慢、繫著、使？」 ^465-2

佛告羅睺羅：「諦聽！善思！當為汝說。羅睺羅！若比丘於所有地界，若過去、若未來、若現在，若內、若外，若粗、若細，若好、若醜，若遠、若近，彼一切非我、不異我、不相在如實知。 ^465-3a

水界、火界、風界、空界、識界，亦復如是。 ^465-3b

羅睺羅！比丘如是知、如是見，於我此識身及外境界一切相，無有我、我所見、我慢、繫著、使。 ^465-4

羅睺羅！若比丘於此識身及外境界一切相，無有我、我所見、我慢、繫著、使，是名斷愛縛、〔轉諸結、正慢無間等〕、究竟苦邊。」 ^465-5

佛說此經已，尊者羅睺羅聞佛所說，歡喜奉行。
受相應^465-6

## 觸因經 ^s466

如是我聞：一時，佛住王舍城迦蘭陀竹園。 ^466-1

爾時，尊者羅睺羅往詣佛所，稽首禮足，退坐一面，白佛言：「世尊！云何知、云何見，我此識身及外境界一切相，得無有我、我所見、我慢、繫著、使？」 ^466-2

佛告羅睺羅：「有三受：苦受、樂受、不苦不樂受。 ^466-3

此三受，何因？何集？何生？何轉？ ^466-4

謂此三受，觸因、觸集、觸生、觸轉。彼彼觸因，彼彼受生，若彼彼觸滅，彼彼受亦滅、止、清涼、沒。 ^466-5

如是知、如是見，我此〔識身〕及外境界一切相，得無有我、我所見、我慢、繫著、使。」 ^466-6

佛說此經已，尊者羅睺羅聞佛所說，歡喜奉行。^466-7

## 劍刺經 ^s467

如是我聞：一時，佛住王舍城迦蘭陀竹園。 ^467-1

爾時，尊者羅睺羅往詣佛所，稽首禮足，退住一面，白佛言：「世尊！云何知、云何見，我此識身及外境界一切相，得無有我、我所見、我慢、繫著、使？」 ^467-2

佛告羅睺羅：「有三受：苦受、樂受、不苦不樂受。觀於樂受而作苦想，觀於苦受作劍刺想，觀不苦不樂受作無常想。 ^467-3

若彼比丘觀於樂受而作苦想，觀於苦受作劍刺想，觀不苦不樂受作無常滅想者，是名正見。」 ^467-4

爾時，世尊即說偈言：
觀樂作苦想，苦受同劍刺，於不苦不樂，修無常滅想。
是則為比丘，正見成就者，寂滅安樂道，住於最後邊，
永離諸煩惱，摧伏眾魔軍。 ^467-5

佛說此經已，尊者羅睺羅聞佛所說，歡喜奉行。^467-6

## 三受經 ^s468

如是我聞：一時，佛住王舍城迦蘭陀竹園。 ^468-1

爾時，尊者羅睺羅往詣佛所，稽首佛足，退坐一面，白佛言：「世尊！云何知、云何見，我此識身及外境界一切相，得無有我、我所見、我慢、繫著、使？」 ^468-2

佛告羅睺羅：「有三受：苦受、樂受、不苦不樂受。 ^468-3

觀於樂受，為斷樂受、貪使故，於我所修梵行。斷苦受、瞋恚使故，於我所修梵行；斷不苦不樂受、癡使故，於我所修梵行。 ^468-4

羅睺羅！若比丘樂受、貪使，已斷、已知；苦受、恚使，已斷、已知；不苦不樂受、癡使，已斷、已知者，是名比丘斷除愛欲、〔轉〕去諸結、慢無間等、究竟苦邊。」 ^468-5

爾時，世尊即說偈言：
樂受所受時，則不知樂受，貪使之所使，不見出要道。
苦受所受時，則不知苦受，瞋恚使所使，不見出要道。
不苦不樂受，正覺之所說，不善觀察者，終不度彼岸。
比丘勤精進，正知不動轉，如此一切受，慧者能覺知。
覺知諸受者，現法盡諸漏，明智者命終，不墮於眾數，
眾數既已斷，永處般涅槃。 ^468-6

佛說此經已，尊者羅睺羅聞佛所說，歡喜奉行。^468-7

## 深嶮經 ^s469

如是我聞：一時，佛住王舍城迦蘭陀竹園。 ^469-1

爾時，世尊告諸比丘：「大海深嶮者，此世間愚夫所說深嶮，非賢聖法律所說深嶮。世間所說者，是大水積聚數耳。 ^469-2

若從身生諸受，眾苦逼迫，或惱、或死，是名大海極深嶮處。 ^469-3

愚癡無聞凡夫，於此身生諸受，苦痛逼迫，或惱、或死，憂悲稱怨，啼哭號呼，心亂發狂，長淪沒溺，無止息處。 ^469-4a

多聞聖弟子，於身生諸受，苦痛逼迫，或惱、或死，不生憂悲、啼哭號呼、心生狂亂，不淪生死，得止息處。」 ^469-4b

爾時，世尊即說偈言：
身生諸苦受，逼迫乃至死，憂悲不息忍，號呼發狂亂，
心自生障礙，招集眾苦增，永淪生死海，莫知休息處。
能捨身諸受，身所生苦惱，切迫乃至死，不起憂悲想，
不啼哭號呼，能自忍眾苦，心不生障礙，招集眾苦增，
不淪沒生死，永得安隱處。 ^469-5

佛說此經已，諸比丘聞佛所說，歡喜奉行。^469-6

## 箭經 ^s470

如是我聞：一時，佛住王舍城迦蘭陀竹園。 ^470-1

爾時，世尊告諸比丘：「愚癡無聞凡夫生〔苦受〕、樂受、不苦不樂受，多聞聖弟子亦生〔苦受〕、樂受、不苦不樂受。諸比丘！凡夫、聖人有何差別？」 ^470-2

諸比丘白佛；「世尊是法根、法眼、法依，善哉世尊！唯願廣說，諸比丘聞已，當受奉行。」 ^470-3

佛告諸比丘：「諦聽！善思！當為汝說。諸比丘！愚癡無聞凡夫，身觸生諸受，增諸苦痛，乃至奪命，愁憂稱怨，啼哭號呼，心生狂亂。當於爾時，增長二受：若身受、若心受。 ^470-4a

譬如士夫身被雙毒箭，極生苦痛。 ^470-4b

愚癡無聞凡夫，亦復如是，增長二受──身受、心受，極生苦痛。
所以者何？ ^470-4c

以彼愚癡無聞凡夫不了知故，於諸五欲生樂受觸，受五欲樂，受五欲樂故，為貪使所使。苦受觸故，則生瞋恚，生瞋恚故，為恚使所使。於此二受，若集、若滅、若味、若患、若離不如實知，不如實知故，生不苦不樂受，為癡使所使。為樂受所繫終不離，苦受所繫終不離，不苦不樂受所繫終不離。云何繫？ ^470-4d

謂為貪、恚、癡所繫，為生老病死、憂悲惱苦所繫。 ^470-4e

多聞聖弟子，身觸生苦受，大苦逼迫，乃至奪命，不起憂悲稱怨，啼哭號呼，心亂發狂。當於爾時，唯生一受，所謂身受，不生心受。 ^470-5a

譬如士夫被一毒箭，不被第二毒箭。 ^470-5b

當於爾時，唯生一受，所謂身受，不生心受。 ^470-5c

為樂受觸，不染欲樂，不染欲樂故，於彼樂受，貪使不使；於苦觸受，不生瞋恚，不生瞋恚故，恚使不使。於彼二使，集、滅、味、患、離如實知，如實知故，不苦不樂受、癡使不使。於彼樂受解脫不繫，苦受、不苦不樂受解脫不繫。於何不繫？ ^470-5d

謂貪、恚、癡不繫，生老病死、憂悲惱苦不繫。」 ^470-5e

爾時，世尊即說偈言：
多聞於苦樂，非不受覺知，彼於凡夫人，其實大有間。
樂受不放逸，苦觸不增憂，苦樂二俱捨，不順亦不違。
比丘勤方便，正智不傾動，於此一切受，黠慧能了知。
了知諸受故，現法盡諸漏，身死不墮數，永處般涅槃。 ^470-6

佛說此經已，諸比丘聞佛所說，歡喜奉行。^470-7

## 虛空經 ^s471

如是我聞：一時，佛住王舍城迦蘭陀竹園。 ^471-1

爾時，世尊告諸比丘：「譬如空中狂風卒起，從四方來：有塵土風、無塵土風，毘濕波風、鞞嵐婆風，薄風、厚風，乃至風輪起風。 ^471-2a

身中受風，亦復如是種種受起：樂受、苦受、不苦不樂受；樂身受、苦身受、不苦不樂身受；樂心受、苦心受、不苦不樂心受；樂食受、苦食受、不苦不樂食〔受〕；樂無食〔受〕、苦無食受、不苦不樂無食受；樂貪受、苦貪受、不苦不樂貪受；樂出要受、苦出要受、不樂不苦出要受。」 ^471-2b

爾時，世尊即說偈言：
譬如虛空中，種種狂風起，東西南北風，四維亦如是。
有塵及無塵，乃至風輪起。如是此身中，諸受起亦然。
若樂若苦受，及不苦不樂；有食與無食；貪著不貪著。
比丘勤方便，正智不傾動，於此一切受，黠慧能了知。
了知諸受故，現法盡諸漏，身死不墮數，永處般涅槃。 ^471-3

佛說此經已，諸比丘聞佛所說，歡喜奉行。^471-4

## 客舍經 ^s472

如是我聞：一時，佛住王舍城迦蘭陀竹園。 ^472-1

爾時，世尊告諸比丘：「譬如客舍，種種人住：若剎利、婆羅門、長者、居士；野人、獵師；持戒、犯戒；在家、出家，悉於中住。 ^472-2a

此身亦復如是種種受生：苦受、樂受、不苦不樂受；樂身受、苦身受、不苦不樂身受；樂心受、苦心受、不苦不樂心受；樂食受、苦食受、不苦不樂食受；樂無食受、苦無食受、不苦不樂無食受；樂貪著受、苦貪著受、不苦不樂貪著受；樂出要受、苦出要受、不苦不樂出要受。」 ^472-2b

爾時，世尊即說偈言：
譬如客舍中，種種人住止：剎利婆羅門，長者居士等，
旃陀羅野人，持戒犯戒者，在家出家人，如是等種種。
此身亦如是，種種諸受生：若樂若苦受，及不苦不樂；
有食與無食；貪著不貪著。比丘勤方便，正智不傾動，
於此一切受，黠慧能了知。了知諸受故，現法盡諸漏，
身死不墮數，永處般涅槃。 ^472-3

佛說此經已，諸比丘聞佛所說，歡喜奉行。^472-4

## 禪經 ^s473

如是我聞：一時，佛住王舍城迦蘭陀竹園。 ^473-1

時有異比丘，獨一靜處禪思，念言：世尊說三受──樂受、苦受、不苦不樂受；又說諸所有受悉皆是苦，此有何義？ ^473-2

是比丘作是念已，從禪起，往詣佛所，稽首禮足，退住一面，白佛言：「世尊！我於靜處禪思念言：世尊說三受──樂受、苦受、不苦不樂受；又說諸所有受悉皆是苦，此有何義？」 ^473-3

佛告比丘：「我以一切行無常故，一切諸行變易法故，說諸所有受悉皆是苦。」 ^473-4

爾時，世尊即說偈言：
知諸行無常，皆是變易法，故說受悉苦，正覺之所知。
比丘勤方便，正智不傾動，於諸一切受，黠慧能了知。
悉知諸受已，現法盡諸漏，身死不墮數，永處般涅槃。 ^473-5

佛說是經已，諸比丘聞佛所說，歡喜奉行。^473-6

## 止息經 ^s474

如是我聞：一時，佛住王舍城迦蘭陀竹園。 ^474-1

爾時，尊者阿難獨一靜處禪思，念言：世尊說三受──樂受、苦受、不苦不樂受；又復說諸所有受悉皆是苦，此有何義？ ^474-2

作是念已，從禪起，詣世尊所，稽首禮足，退住一面，白佛言：「世尊！我獨一靜處禪思，念言：如世尊說三受──樂受、苦受、不苦不樂受；又說一切諸受悉皆是苦，此有何義？」 ^474-3

佛告阿難：「我以一切行無常故，一切行變易法故，說諸所有受悉皆是苦。又復阿難！我以諸行漸次寂滅故說；以諸行漸次止息故說，一切諸受悉皆是苦。」 ^474-4

阿難白佛言：「云何世尊以諸受漸次寂滅故說？」 ^474-5

佛告阿難：「初禪正受時，言語寂滅；第二禪正受時，覺、觀寂滅；第三禪正受時，喜心寂滅；第四禪正受時，出、入息寂滅；空入處正受時，色想寂滅；識入處正受時，空入處想寂滅；無所有入處正受時，識入處想寂滅；非想非非想入處正受時，無所有入處想寂滅；想受滅正受時，想、受寂滅，是名漸次諸行寂滅。」 ^474-6

阿難白佛言：「世尊！云何漸次諸行止息？」 ^474-7

佛告阿難：「初禪正受時，言語止息；二禪正受時，覺、觀止息；三禪正受時，喜心止息；四禪正受時，出、入息止息；空入處正受時，色想止息；識入處正受時，空入處想止息；無所有入處正受時，識入處想止息；非想非非想入處正受時，無所有入處想止息；想受滅正受時，想、受止息：是名漸次諸行止息。」 ^474-8

阿難白佛：「世尊！是名漸次諸行止息。」 ^474-9

佛告阿難：「復有勝止息、奇特止息、上止息、無上止息；如是止息，於餘止息無過上者。」 ^474-10

阿難白佛：「何等為勝止息、奇特止息、上止息、無上止息，諸餘止息無過上者？」 ^474-11

佛告阿難：「於貪欲心不樂、解脫，恚、癡心不樂、解脫，是名勝止息、奇特止息、上止息、無上止息，諸餘止息無過上者。」 ^474-12

佛說此經已，尊者阿難聞佛所說，歡喜奉行。^474-13

## 先知經 ^s475

如是我聞：一時，佛住王舍城迦蘭陀竹園。 ^475-1

爾時，世尊告諸比丘：「毘婆尸如來未成佛時，獨一靜處，禪思思惟，作如是觀：觀察諸受，云何為受？云何受集？云何受滅？云何受集道跡？云何受滅道跡？云何受味？云何受患？云何受離？ ^475-2

如是觀察，有三受──樂受、苦受、不苦不樂受； ^475-3a

觸集是受集； ^475-3b

觸滅是受滅； ^475-3c

若於受愛樂、讚歎、染著、堅住，是名受集道跡； ^475-3d

若於受不愛樂、讚歎、染著、堅住，是名受滅道跡； ^475-3e

若受因緣生樂喜，是名受味； ^475-3f

若受無常變易法，是名受患； ^475-3g

若於受斷欲貪、越欲貪，是名受離。」 ^475-3h

佛說此經已，諸比丘聞佛所說，歡喜奉行。 ^475-4

如毘婆尸佛，如是式棄佛、毘濕波浮佛、迦羅迦孫提佛、迦那迦牟尼佛、迦葉佛，及我釋迦文佛，未成佛時思惟觀察諸受，亦復如是。^475-5

## 禪思經 ^s476

如是我聞：一時，佛住王舍城迦蘭陀竹園。 ^476-1

爾時，有異比丘獨一靜處禪思，如是觀察諸受：云何受？云何受集？云何受滅？云何受集道跡？云何受滅道跡？云何受味？云何受患？云何受離？ ^476-2

時彼比丘從禪覺已，詣世尊所，稽首禮足，退住一面，白佛言：「世尊！我獨一靜處禪思，觀察諸受：云何為受？云何受集？云何受滅？云何受集道跡？云何受滅道跡？云何受味？云何受患？云何受離？」 ^476-3

佛告比丘：「有三受──樂受、苦受、不苦不樂受； ^476-4a

觸集是受集； ^476-4b

觸滅是受滅； ^476-4c

若於受愛樂、讚歎、染著、堅住，是名受集道跡； ^476-4d

若於受不愛樂、讚歎、染著、堅住，是名受滅道跡； ^476-4e

若受因緣生樂喜，是名受味； ^476-4f

若受無常變易法，是名受患； ^476-4g

若於受斷欲貪、越欲貪，是名受離。」 ^476-4h

佛說此經已，諸比丘聞佛所說，歡喜奉行。 ^476-5

如異比丘問經，尊者阿難所問經亦如是。^476-6

## 比丘經 ^s478

如是我聞：一時，佛住王舍城迦蘭陀竹園。 ^478-1

爾時，世尊告諸比丘：「云何為受？云何受集？云何受滅？云何受集道跡？云何受滅道跡？」 ^478-2

諸比丘白佛言：「世尊是法根、法眼、法依，善哉世尊！唯願廣說，諸比丘聞已，當受奉行。」 ^478-3

佛告諸比丘：「諦聽！善思！當為汝說。」 ^478-4

佛告比丘：「有三受──樂受、苦受、不苦不樂受； ^478-5a

觸集是受集； ^478-5b

觸滅是受滅； ^478-5c

若於受愛樂、讚歎、染著、堅住，是名受集道跡； ^478-5d

若於受不愛樂、讚歎、染著、堅住，是名受滅道跡； ^478-5e

若受因緣生樂喜，是名受味； ^478-5f

若受無常變易，是名受患； ^478-5g

若於受斷欲貪、越欲貪，是名受離。」 ^478-5h

佛說此經已，諸比丘聞佛所說，歡喜奉行。^478-6

## 解脫經 ^s479

如是我聞：一時，佛住王舍城迦蘭陀竹園。 ^479-1

爾時，世尊告諸比丘：「若我於諸受不如實知，受集、受滅、受集道跡、受滅道跡、受味、受患、受離不如實知，我於諸天世間魔、梵，沙門、婆羅門，天人眾中，不得解脫、出離，脫諸顛倒，亦非阿耨多羅三藐三菩提。 ^479-2a

以我於諸受、受集、受滅、受集道跡、受滅道跡、受味、受患、受離如實知故，於諸天世間魔、梵，沙門、婆羅門，天人眾中，為脫、為出，為脫諸顛倒，得阿耨多羅三藐三菩提。」 ^479-2b

佛說是經已，諸比丘聞佛所說，歡喜奉行。^479-3

## 沙門婆羅門經 ^s480

如是我聞：一時，佛住王舍城迦蘭陀竹園。 ^480-1

爾時，世尊告諸比丘：「若沙門、婆羅門，於諸受不如實知，受集、受滅、受集道跡、受滅道跡、受味、受患、受離不如實知者，非沙門，非婆羅門，不同沙門，不同婆羅門，非沙門義，非婆羅門義，〔非〕現法自知作證：我生已盡、梵行已立、所作已作、自知不受後有。 ^480-2a

若沙門、婆羅門，於諸受如實知，受集、受滅、受集道跡、受滅道跡、受味、受患、受離如實知者，彼是沙門之沙門，婆羅門之婆羅門，同沙門，同婆羅門，沙門義，婆羅門義，現法自知作證：我生已盡、梵行已立、所作已作、自知不受後有。」 ^480-2b

佛說是經已，諸比丘聞佛所說，歡喜奉行。 ^480-3

如沙門、非沙門，如是沙門數、非沙門數，亦如是。^480-4

## 壹奢能伽羅經 ^s481

如是我聞：一時，佛住壹奢能伽羅國壹奢能伽羅林中。 ^481-1

爾時，世尊告諸比丘：「我欲於此中半月坐禪。諸比丘勿復遊行，唯除乞食及布薩。」即便坐禪，不復遊行，唯除乞食及布薩。 ^481-2

爾時，世尊半月過已，敷坐具，於眾前坐，告諸比丘：「我以初成佛時，所思惟禪法少許禪分，於今半月思惟，作是念：諸有眾生生受，皆有因緣，非無因緣。 ^481-3

云何因緣？欲是因緣、覺是因緣、觸是因緣。 ^481-4

諸比丘！於欲不寂滅、覺不寂滅、觸不寂滅，彼因緣故眾生生受；以不寂滅因緣故，眾生生受。 ^481-5a

彼欲寂滅、覺不寂滅、觸不寂滅，以彼因緣故眾生生受；以不寂滅因緣故，眾生生受。 ^481-5b

彼欲寂滅、覺寂滅、觸不寂滅，以彼因緣故眾生生受；以不寂滅因緣故，眾生生受。 ^481-5c

彼欲寂滅、覺寂滅、觸寂滅，以彼因緣故眾生生受；以彼寂滅因緣故，眾生生受。 ^481-5d

邪見因緣故眾生生受，邪見不寂滅因緣故眾生生受。 ^481-6a

邪志、邪語、邪業、邪命、邪方便、邪念、邪定、邪解脫、邪智因緣故眾生生受，邪智不寂滅因緣故眾生生受。 ^481-6b

正見因緣故眾生生受，正見寂滅因緣故眾生生受。 ^481-7a

正志、正語、正業、正命、正方便、正念、正定、正解脫、正智因緣故眾生生受，正智寂滅因緣故眾生生受。 ^481-7b

若彼欲不得者得，不獲者獲，〔不證者證〕，以彼因緣故眾生生受，以彼寂滅因緣故眾生生受。 ^481-8

是名不寂滅因緣眾生生受，寂滅因緣眾生生受。 ^481-9

若沙門、婆羅門，如是緣緣、緣緣集、緣緣滅、緣緣集道跡、緣緣滅道跡不如實知者，彼非沙門之沙門，非婆羅門之婆羅門，不同沙門之沙門，不同婆羅門之婆羅門，非沙門義，非婆羅門義，〔非〕現法自知作證：我生已盡、梵行已立、所作已作、自知不受後有。 ^481-10a

若沙門、婆羅門，於此緣緣、緣緣集、緣緣滅、緣緣集道跡、緣緣滅道跡如實知者，當知是沙門之沙門，婆羅門之婆羅門，同沙門，同婆羅門，以沙門義，婆羅門義，現法自知作證：我生已盡、梵行已立、所作已作、自知不受後有。」 ^481-10b

佛說此經已，諸比丘聞佛所說，歡喜奉行。^481-11

## 喜樂經 ^s482

如是我聞：一時，佛住舍衛國祇樹給孤獨園夏安居時。 ^482-1

爾時，給孤獨長者來詣佛所，稽首禮足，卻坐一面。佛為說法，示、教、照、喜，說種種法。示、教、照、喜已，從座起，整衣服，為佛作禮，合掌白佛言：「唯願世尊與諸大眾，受我三月請──衣被、飲食、應病湯藥。」 ^482-2

爾時，世尊默然而許。時給孤獨長者知佛默然受請已，從座起去，還歸自家。過三月已，來詣佛所，稽首禮足，退坐一面。 ^482-3

佛告給孤獨長者：「善哉長者！三月供養衣被、飲食、應病湯藥。汝以莊嚴淨治上道，於未來世當獲安樂果報。然汝今莫得默然樂受此法，汝當精勤，時時學遠離喜、樂具足身作證。」 ^482-4

時給孤獨長者聞佛所說，歡喜隨喜，從座起而去。 ^482-5

爾時，尊者舍利弗於眾中坐，知給孤獨長者去已，白佛言：「奇哉世尊！善為給孤獨長者說法，善勸勵給孤獨長者言：汝已三月具足供養如來大眾中，淨治上道，於未來世當受樂報。汝莫默然樂著此福，汝當時時學遠離喜、樂具足身作證。世尊！若使聖弟子，學遠離喜、樂具足身作證，得遠離五法，修滿五法。 ^482-6

云何遠離五法？謂斷欲所長養喜、斷欲所長養憂、斷欲所長養捨、斷不善所長養喜、斷不善所長養憂，是名五法遠離。 ^482-7

云何修滿五法？謂隨喜、歡喜、猗息、樂、一心。」 ^482-8

佛告舍利弗：「如是，如是！若聖弟子修學遠離喜、樂具足身作證，遠離五法，修滿五法。」 ^482-9

佛說是經已，諸比丘聞佛所說，歡喜奉行。^482-10

## 無食樂經 ^s483

如是我聞：一時，佛住舍衛國祇樹給孤獨園。 ^483-1

爾時，世尊告諸比丘：「有食〔喜〕者、有無食〔喜〕者、有無食無食〔喜〕者；有食樂者、〔有〕無食樂者、有無食無食樂者；有食捨者、有無食捨者、有無食無食捨者；有食解脫者、有無食解脫者、有無食無食解脫者。 ^483-2

云何〔有食喜〕？謂五欲因緣生〔喜〕。 ^483-3

云何無食〔喜〕？謂比丘離欲、離惡不善法，有覺、有觀，離生喜、樂，初禪具足住，是名無食〔喜〕。 ^483-4

云何無食無食〔喜〕？謂比丘有覺、有觀息，內淨、一心，無覺、無觀，定生喜、樂，第二禪具足住，是名無食無食〔喜〕。 ^483-5

云何有食樂？謂五欲因緣生樂、生喜，是名有食樂。 ^483-6

云何無食樂？謂息有覺、有觀，內淨、一心，無覺、無觀，定生喜、樂，是名無食樂。 ^483-7

云何無食無食樂？謂比丘離喜貪，捨心住，正念、正知，安樂住彼聖說捨，是名無食無食樂。 ^483-8

云何有食捨？謂五欲因緣生捨，是名有食捨。 ^483-9

云何無食捨？謂彼比丘離喜貪，捨心住，正念、正知，安樂住彼聖說捨，第三禪具足住，是名無食捨。 ^483-10

云何無食無食捨？謂比丘離苦、息樂，憂、喜先已離，不苦不樂，捨、淨念、一心，第四禪具足住，是名無食無食捨。 ^483-11

云何有食解脫？謂色俱行。 ^483-12

云何無食解脫？謂無色俱行。 ^483-13

云何無食無食解脫？謂彼比丘貪欲不染解脫，瞋恚、愚癡心不染解脫，是名無食無食解脫。」 ^483-14

佛說此經已，諸比丘聞佛所說，歡喜奉行。^483-15

## 跋陀羅經 ^s484

如是我聞：一時，佛住舍衛國祇樹給孤獨園。 ^484-1

爾時，尊者跋陀羅比丘及尊者阿難，俱住祇樹給孤獨園。 ^484-2

爾時，尊者阿難往詣尊者跋陀羅所，共相問訊，慰勞已，於一面住。 ^484-3

時尊者阿難問尊者跋陀羅比丘言：「云何名為見第一？云何聞第一？云何樂第一？云何想第一？云何有第一？」 ^484-4

尊者跋陀羅語尊者阿難言：「有梵天，自在造作化如意，為世之父，若見彼梵天者，名曰見第一。 ^484-5a

阿難！有眾生離生喜樂，處處潤澤，處處敷悅，舉身充滿，無不滿處，所謂離生喜樂。彼從三昧起，舉聲唱說，遍告大眾：極寂靜者，離生喜樂；極樂者，離生喜樂。諸有聞彼聲者，是名聞第一。 ^484-5b

復次，阿難！有眾生於此身離喜之樂，〔處處潤澤〕，敷悅充滿，舉身充滿，無不滿處，所謂離喜之樂，是名樂第一。 ^484-5c

云何想第一？阿難！有眾生度一切識入處，〔無所有〕入處具足住。若起彼想者，是名想第一。 ^484-5d

云何有第一？復次，阿難！有眾生度一切無所有入處，非想非非想入處具足住。若起彼有者，是名有第一。」 ^484-5e

尊者阿難語尊者跋陀羅比丘言：「多有人作如是見、如是說，汝亦同彼，有何差別？我作方便問汝，汝當諦聽！當為汝說。 ^484-6

如其所觀，次第盡諸漏，是為見第一。 ^484-7a

如其〔所聞〕，次第盡諸漏，是名聞第一。 ^484-7b

如所生樂，次第盡諸漏者，是名樂第一。 ^484-7c

如其所想，次第盡諸漏者，是名想第一。 ^484-7d

如實觀察，次第盡諸漏，是名有第一。」 ^484-7e

時二正士共論說已，從座起去。^484-8

## 優陀夷經 ^s485

如是我聞：一時，佛住王舍城迦蘭陀竹園。 ^485-1

爾時，瓶沙王詣尊者優陀夷所，稽首作禮，退坐一面。時瓶沙王白尊者優陀夷言：「云何世尊所說諸受？」 ^485-2

優陀夷言：「大王！世尊說三受──樂受、苦受、不苦不樂受。」 ^485-3

瓶沙王白尊者優陀夷：「莫作是言，世尊說三受──樂受、苦受、不苦不樂受。正應有二受──樂受、苦受。若不苦不樂受，是則寂滅。」如是三說。 ^485-4

優陀夷不能為王立三受，王亦不能立二受。俱共詣佛所，稽首禮足，退住一面。 ^485-5

時尊者優陀夷，以先所說，廣白世尊：「我亦不能立三受，王亦不能立二受。今故共來，具問世尊，如是之義，定有幾受？」 ^485-6

佛告優陀夷：「我有時說一受，或時說二受，或說三、四、五、六、十八、三十六，乃至百八受，或時說無量受。 ^485-7

云何我說一受？如說所有受皆悉是苦，是名我說一受。 ^485-8

云何說二受？說身受、心受，是名二受。 ^485-9

云何三受？樂受、苦受、不苦不樂受。 ^485-10

云何四受？謂欲界繫受、色界繫受、無色界繫受，及不繫受。 ^485-11

云何說五受？謂樂根、喜根、苦根、憂根、捨根，是名說五受。 ^485-12

云何說六受？謂眼觸生受，耳、鼻、舌、身、意觸生受。 ^485-13

云何說十八受？謂隨六喜行、隨六憂行、隨六捨行受，是名說十八受。 ^485-14

云何三十六受？依六貪著喜、依六離貪著喜、依六貪著憂、依六離貪著憂、依六貪著捨、依六離貪著捨，是名說三十六受。 ^485-15

云何說百八受？謂三十六受，過去三十六、未來三十六、現在三十六，是名說百八受。 ^485-16

云何說無量受？如說此受、彼受等比，如是無量名說，是名說無量受。 ^485-17

優陀夷！我如是種種說受如實義，世間不解故而共諍論，共相違反，終竟不得我法律中真實之義，以自止息。 ^485-18

優陀夷！若於我此所說種種受義如實解知者，不起諍論，共相違反，起未起諍，能以法律止令休息。 ^485-19

然優陀夷！有二受：欲受、離欲受。云何欲受？五欲功德因緣生受，是名欲受。云何離欲受？謂比丘離欲、惡不善法，有覺、有觀，離生喜、樂，初禪具足住，是名離欲受。 ^485-20

若有說言：眾生依此初禪，唯是為樂非餘者，此則不然。
所以者何？ ^485-21a

更有勝樂過於此故。何者是？謂比丘離有覺、有觀，內淨，定生喜、樂，第二禪具足住，是名勝樂。如是乃至非想非非想入處，轉轉勝說。 ^485-21b

若有說言：唯有此處，乃至非想非非想極樂非餘。亦復不然。
所以者何？ ^485-22a

更有勝樂過於此故。何者是？謂比丘度一切非想非非想入處，想受滅身作證具足住，是名勝樂過於彼者。 ^485-22b

若有異學出家，作是說言：沙門釋種子，唯說想受滅名為至樂。此所不應。
所以者何？ ^485-23a

應當語言：此非世尊所說受樂數。世尊說受樂數者，如說：優陀夷！有四種樂。何等為四？謂離欲樂、遠離樂、寂滅樂、菩提樂。」 ^485-23b

佛說此經已，尊者優陀夷及瓶沙王，聞佛所說，歡喜奉行。^485-24

## 一法經 ^s486

如是我聞：一時，佛住王舍城迦蘭陀竹園。 ^486-1

爾時，世尊告諸比丘：「若於一法生正厭離、不樂、背捨，得盡諸漏，所謂一切眾生由食而存。 ^486-2

復有二法，名及色。 ^486-3

復有三法，謂三受。 ^486-4

復有四法，謂四食。 ^486-5

復有五法，謂五受陰。 ^486-6

復有六法，謂六內、外入處。 ^486-7

復有七法，謂七識住。 ^486-8

復有八法，謂世八法。 ^486-9

復有九法，謂九眾生居。 ^486-10

復有十法，謂十業跡。於此十法生厭、不樂、背捨，得盡諸漏。」 ^486-11

佛說此經已，諸比丘聞佛所說，歡喜奉行。^486-12

## 一法經 ^s487

如是我聞：一時，佛住王舍城迦蘭陀竹園。 ^487-1

爾時，世尊告諸比丘：「若於一法生正厭離、不樂、背捨，究竟苦邊，解脫於苦，謂一切眾生由食而存。 ^487-2

復有二法，名及色。 ^487-3

復有三法，謂三受。 ^487-4

復有四法，謂四食。 ^487-5

復有五法，謂五受陰。 ^487-6

復有六法，謂六內、外入處。 ^487-7

復有七法，謂七識住。 ^487-8

復有八法，謂世八法。 ^487-9

復有九法，謂九眾生居。 ^487-10

復有十法，謂十業跡。於此十法生正厭離、不樂、背捨，究竟苦邊，解脫於苦。」 ^487-11

佛說此經已，諸比丘聞佛所說，歡喜奉行。^487-12

## 一法經 ^s488

如是我聞：一時，佛住王舍城迦蘭陀竹園。 ^488-1

爾時，世尊告諸比丘：「若於一法觀察無常、觀察變易、觀察離欲、觀察滅、觀察捨離，得盡諸漏，謂一切眾生由食而存。 ^488-2

復有二法，名及色。 ^488-3

復有三法，謂三受。 ^488-4

復有四法，謂四食。 ^488-5

復有五法，謂五受陰。 ^488-6

復有六法，謂六內、外入處。 ^488-7

復有七法，謂七識住。 ^488-8

復有八法，謂世八法。 ^488-9

復有九法，謂九眾生居。 ^488-10

復有十法，謂十業跡。於此十法，正觀無常、觀察變易、觀察離欲、觀察滅、觀察捨離，得盡諸漏。」 ^488-11

佛說此經已，諸比丘聞佛所說，歡喜奉行。^488-12

## 一法經 ^s489

如是我聞：一時，佛住王舍城迦蘭陀竹園。 ^489-1

爾時，世尊告諸比丘：「若於一法觀察無常、觀察變易、觀察離欲、觀察滅、觀察捨離，究竟苦邊，解脫於苦，謂一切眾生由食〔而〕存。 ^489-2

復有二法，名及色。 ^489-3

復有三法，謂三受。 ^489-4

復有四法，謂四食。 ^489-5

復有五法，謂五受陰。 ^489-6

復有六法，謂六內、外入處。 ^489-7

復有七法，謂七識住。 ^489-8

復有八法，謂世八法。 ^489-9

復有九法，謂九眾生居。 ^489-10

復有十法，謂十業跡。於此十業跡觀察無常、觀察變易、觀察離欲、觀察滅、觀察捨離，究竟苦邊，解脫於苦。」 ^489-11

佛說此經已，諸比丘聞佛所說，歡喜奉行。
――――――^489-12

## 閻浮車經 ^s490

如是我聞：一時，佛住摩竭提國那羅聚落。爾時，尊者舍利弗，亦在摩竭提國那羅聚落。 ^490-1

時有外道出家，名閻浮車，是舍利弗舊善知識，來詣舍利弗〔所〕，問訊，共相慰勞已，退坐一面，問舍利弗言：「賢聖法律中，有何難事？」 ^490-2

舍利弗告閻浮車：「唯出家難。」 ^490-3

「云何出家難？」 ^490-4

答言：「愛樂者難。」 ^490-5

「云何愛樂難？」 ^490-6

答言：「樂常修善法難。」 ^490-7

復問舍利弗：「有道、有向，修、習、多修習，常修善法增長耶？」 ^490-8

答言：「有，謂八正道：謂正見、正志、正語、正業、正命、正方便、正念、正定。」 ^490-9

閻浮車言：「舍利弗！此則善道，此則善向，修、習、多修習，於諸善法常修習增長。舍利弗！出家常修習此道，不久疾得盡諸有漏。」 ^490-10

時二正士共論議已，各從座起而去。 ^490-11

如是比，閻浮車所問序四十經。 ^490-12

閻浮車問舍利弗：「云何名善說法者？〔云何名〕為世間正向？云何名為世間善逝？」 ^490-13

舍利弗言：「若說法調伏欲貪、調伏瞋恚、調伏愚癡，是名世間說法者。 ^490-14a

若向調伏欲貪、向調伏瞋恚、向調伏愚癡，是名正向。 ^490-14b

若貪欲已盡，無餘斷知；瞋恚、愚癡已盡，無餘斷知，是名〔善逝〕。」 ^490-14c

復問舍利弗：「有道、有向，修、習、多修習，能起〔善逝〕？」 ^490-15

舍利弗言：「有，謂八正道：正見乃至正定。」 ^490-16

時二正士共論議已，各從座起而去。 ^490-17

閻浮車問舍利弗：「謂涅槃者，云何為涅槃？」 ^490-18

舍利弗言：「涅槃者，貪欲永盡、瞋恚永盡、愚癡永盡，一切諸煩惱永盡，是名涅槃。」 ^490-19

復問舍利弗：「有道、有向，修、習、多修習，得涅槃耶？」 ^490-20

舍利弗言：「有，謂八正道：正見乃至正定。」 ^490-21

時二正士共論議已，各從座起而去。 ^490-22

閻浮車問舍利弗：「何故於沙門瞿曇所出家修梵行？」 ^490-23

舍利弗言：「為斷貪欲故、斷瞋恚故、斷愚癡故，於沙門瞿曇所出家修梵行。」 ^490-24

復問舍利弗：「有道、有向，修、習、多修習，得斷貪欲、瞋恚、愚癡耶？」 ^490-25

舍利弗言：「有，謂八正道：正見乃至正定。」 ^490-26

時二正士共論議已，各從座起而去。 ^490-27

閻浮車問舍利弗；「謂有漏盡，云何名為有漏盡？」 ^490-28

舍利弗言：「有漏者，三有漏：謂欲有漏、有有漏、無明有漏。此三有漏永盡無餘，名有漏盡。」 ^490-29

復問舍利弗：「有道、有向，修、習、多修習，得漏盡耶？」 ^490-30

舍利弗答言：「有，謂八正道：正見乃至正定。」 ^490-31

時二正士共論議已，各從座起而去。 ^490-32

閻浮車問舍利弗：「所謂阿羅漢者，云何名阿羅漢？」 ^490-33

舍利弗言：「貪欲已斷無餘，瞋恚、愚癡已斷無餘，是名阿羅漢。」 ^490-34

復問舍利弗：「有道、有向，修、習、多修習，得阿羅漢耶？」 ^490-35

舍利弗言：「有，謂八正道：正見乃至正定。」 ^490-36

時二正士共論議已，各從座起而去。 ^490-37

閻浮車問舍利弗：「所謂阿羅漢者，云何名阿羅漢者？」 ^490-38

舍利弗言：「貪欲永盡無餘，瞋恚、愚癡永盡無餘，是名阿羅漢者。」 ^490-39

復問：「有道、有向，修、習、多修習，得阿羅漢者耶？」 ^490-40

舍利弗言：「有，謂八正道：正見乃至正定。」 ^490-41

時二正士共論議已，各從座起而去。 ^490-42

閻浮車問舍利弗：「所謂無明者，云何為無明？」 ^490-43

舍利弗言：「所謂無明者，於前際無知、後際無知、前後中際無知；佛、法、僧寶無知；苦、集、滅、道無知；善、不善、無記無知；內無知、外無知；若於彼彼事無知闇障，是名無明。」 ^490-44

閻浮車語舍利弗：「此是大闇積聚！」 ^490-45

復問舍利弗：「有道、有向，修、習、多修習，斷無明耶？」 ^490-46

舍利弗言：「有，謂八正道：正見乃至正定。」 ^490-47

時二正士共論議已，各從座起而去。 ^490-48

閻浮車復問尊者舍利弗：「所謂有漏，云何有漏？」 ^490-49

如前說。 ^490-50

閻浮車問舍利弗：「所謂有，云何為有？」 ^490-51

舍利弗言：「有謂三有：欲有、色有、無色有。」 ^490-52

復問舍利弗：「有道、有向，修、習、多修習，斷此有耶？」 ^490-53

舍利弗言：「有，謂八正道：正見乃至正定。」 ^490-54

時二正士共論議已，各從座起而去。 ^490-55

閻浮車問舍利弗：「所謂有身，云何有身？」 ^490-56

舍利弗言：「有身者，五受陰。云何五受陰？謂色受陰，受、想、行、識受陰。」 ^490-57

復問舍利弗：「有道、有向，斷此有身耶？」 ^490-58

舍利弗言：「有，謂八正道：正見乃至正定。」 ^490-59

時二正士共論議已，各從座起而去。 ^490-60

閻浮車問舍利弗：「所謂苦者，云何為苦？」 ^490-61

舍利弗言：「苦者，謂生苦、老苦、病苦、死苦、恩愛別離苦、怨憎會苦、所求不得苦、略說五受陰苦，是名為苦。」 ^490-62

復問舍利弗：「有道、有向，斷此苦耶？」 ^490-63

舍利弗言：「有，謂八正道：正見乃至正定。」 ^490-64

時二正士共論議已，各從座起而去。 ^490-65

閻浮車問舍利弗：「所謂流者，云何為流？」 ^490-66

舍利弗言：「流者，謂欲流、有流、見流、無明流。」 ^490-67

復問舍利弗：「有道、有向，修、習、多修習，斷此流耶？」 ^490-68

舍利弗言：「有，謂八正道：正見乃至正定。」 ^490-69

時二正士共論議已，各從座起而去。 ^490-70

閻浮車問舍利弗：「所謂扼者，云何為扼？」 ^490-71

扼如流說。 ^490-72

閻浮車問舍利弗：「所謂取者，云何為取？」 ^490-73

舍利弗言：「取者，四取：謂欲取、我取、見取、戒取。」 ^490-74

復問舍利弗：「有道、有向，修、習、多修習，斷此取耶？」 ^490-75

舍利弗言：「有，謂八正道：正見乃至正定。」 ^490-76

時二正士共論議已，各從座起而去。 ^490-77

閻浮車問舍利弗：「所謂縛者，云何為縛？」 ^490-78

舍利弗言：「縛者，四縛：謂貪欲縛、瞋恚縛、戒取縛、我見縛。」 ^490-79

復問舍利弗：「有道、有向，修、習、多修習，斷此縛耶？」 ^490-80

舍利弗言：「有，謂八正道：正見乃至正定。」 ^490-81

時二正士共論議已，各從座起而去。 ^490-82

閻浮車問舍利弗：「所謂結者，云何為結？」 ^490-83

舍利弗言：「結者，九結：謂愛結、恚結、慢結、無明結、見結、〔取結〕、疑結、嫉結、慳結。」 ^490-84

復問舍利弗；「有道、有向，修、習、多修習，斷此結耶？」 ^490-85

舍利弗言：「有，謂八正道：正見乃至正定。」 ^490-86

時二正士共論議已，各從座起而去。 ^490-87

閻浮車問舍利弗：「所謂使者，云何為使？」 ^490-88

舍利弗言：「使者，七使：謂貪欲使、瞋恚使、有愛使、慢使、無明使、見使、疑使。」 ^490-89

復問舍利弗：「有道、有向，修、習、多修習，斷此使耶？」 ^490-90

舍利弗言：「有，謂八正道：正見乃至正定。」 ^490-91

時二正士共論議已，各從座起而去。 ^490-92

閻浮車問舍利弗：「所謂欲者，云何為欲？」 ^490-93

舍利弗言：「欲者，謂眼所識色，可愛、樂、念、染、著色；耳、聲；鼻、香；舌、味；身所識觸，可愛、樂、念、染、著觸。閻浮車！此功德非欲，但覺想思惟者是。」 ^490-94

時舍利弗即說偈言：
非彼愛欲使，世間種種色，唯有覺想者，是則士夫欲。
彼諸種種色，常在於世間，調伏愛欲心，是則黠慧者。 ^490-95

復問舍利弗：「有道、有向，修、習、多修習，斷此欲耶？」 ^490-96

舍利弗答言：「有，謂八正道：正見乃至正定。」 ^490-97

時二正士共論議已，各從座起而去。 ^490-98

閻浮車問舍利弗言：「所謂〔蓋〕者，云何為蓋？」 ^490-99

舍利弗言：「蓋者，有五蓋：謂貪欲蓋、瞋恚蓋、睡眠蓋、掉悔蓋、疑蓋。」 ^490-100

復問舍利弗：「有道、有向，修、習、多修習，斷此五蓋耶？」 ^490-101

舍利弗答言：「有，謂八正道：正見乃至正定。」 ^490-102

時二正士共論議已，各從座起而去。 ^490-103

閻浮車問舍利弗：「謂穌息者，云何為穌息？」 ^490-104

舍利弗言：「穌息者，謂斷三結。」 ^490-105

復問舍利弗：「有道、有向，修、習、多修習，斷三結耶？」 ^490-106

舍利弗答言：「有，謂八正道：正見乃至正定。」 ^490-107

時二正士共論議已，各從座起而去。 ^490-108

閻浮車問舍利弗：「謂得穌息者，云何為得穌息者？」 ^490-109

舍利弗言：「得穌息者，謂三結已盡、已知。」 ^490-110

復問：「有道、有向，斷此結耶？」 ^490-111

舍利弗答言：「有，謂八正道：正見乃至正定。」 ^490-112

時二正士共論議已，各從座起而去。 ^490-113

閻浮車問舍利弗：「謂得上穌息〔者〕，云何為得上穌息？」 ^490-114

舍利弗言：「得上穌息者，謂貪欲永盡，瞋恚、愚癡永盡，是名得上穌息。」 ^490-115

復問舍利弗：「有道、有向，修、習、多修習，得上穌息耶？」 ^490-116

舍利弗答言：「有，謂八正道：正見乃至正定。」 ^490-117

時二正士共論議已，各從座起而去。 ^490-118

閻浮車問舍利弗：「謂得上穌息處〔者〕，云何為得上穌息處？」 ^490-119

舍利弗言：「得上穌息處者，謂貪欲已斷已知、永盡無餘；瞋恚、愚癡已斷已知、永盡無餘，是為得上穌息處。」 ^490-120

復問舍利弗：「有道、有向，修、習、多修習，得上穌息處耶？」 ^490-121

舍利弗答言：「有，謂八正道：正見乃至正定。」 ^490-122

時二正士共論議已，各從座起而去。 ^490-123

閻浮車問舍利弗：「所謂清涼，云何為清涼？」 ^490-124

舍利弗言：「清涼者，五下分結盡，謂身見、戒取、疑、貪欲、瞋恚。」 ^490-125

復問：「有道、有向，修、習、多修習，斷此五下分結、得清涼耶？」 ^490-126

舍利弗言：「有，謂八正道：正見乃至正定。」 ^490-127

時二正士共論議已，各從座起而去。 ^490-128

閻浮車問舍利弗：「謂得清涼〔者〕，云何為得清涼？」 ^490-129

舍利弗言：「五下分結已盡已知，是名得清涼。」 ^490-130

復問舍利弗：「有道、有向，修、習、多修習，得清涼耶？」 ^490-131

舍利弗言：「有，謂八正道：正見乃至正定。」 ^490-132

時二正士共論議已，各從座起而去。 ^490-133

閻浮車問舍利弗：「所謂上清涼者，云何為上清涼？」 ^490-134

舍利弗言：「上清涼者，謂貪欲永盡無餘，瞋恚、愚癡永盡無餘，一切煩惱永盡無餘，是名上清涼。」 ^490-135

復問：「有道、有向，得此上清涼耶？」 ^490-136

舍利弗言：「有，謂八正道：正見乃至正定。」 ^490-137

時二正士共論議已，各從座起而去。 ^490-138

閻浮車問舍利弗：「所謂得上清涼，云何名得上清涼？」 ^490-139

舍利弗言：「得上清涼者，謂貪欲永盡無餘、已斷已知；瞋恚、愚癡永盡無餘、已斷已知，是名得上清涼。」 ^490-140

復問舍利弗：「有道、有向，得此上清涼耶？」 ^490-141

舍利弗言：「有，謂八正道：正見乃至正定。」 ^490-142

時二正士共論議已，各從座起而去。 ^490-143

閻浮車問舍利弗：「所謂愛，云何為愛？」 ^490-144

舍利弗言：「有三愛：謂欲愛、色愛、無色愛。」 ^490-145

復問：「有道、有向，斷此三愛耶？」 ^490-146

舍利弗言：「有，謂八正道：正見乃至正定。」 ^490-147

時二正士共論議已，各從座起而去。 ^490-148

閻浮車問舍利弗：「〔所謂〕業跡，云何為業跡？」 ^490-149

舍利弗言：「業跡者，十不善業跡：謂殺生、偷盜、邪婬、妄語、兩舌、惡口、綺語、貪欲、瞋恚、邪見。」 ^490-150

復問舍利弗：「有道、有向，斷此十業跡耶？」 ^490-151

舍利弗言：「有，謂八正道：正見乃至正定。」 ^490-152

時二正士共論議已，各從座起而去。 ^490-153

閻浮車問舍利弗：「所謂穢者，云何為穢？」 ^490-154

舍利弗言：「穢者，謂三穢：貪欲穢、瞋恚穢、愚癡穢。」 ^490-155

復問舍利弗：「有道、有向，斷此三穢耶？」 ^490-156

舍利弗言：「有，謂八正道：正見乃至正定。」 ^490-157

時二正士共論議已，各從座起而去。 ^490-158

如穢，如是垢、膩、刺、戀、縛亦爾。 ^490-159

如《閻浮車所問經》，沙門出家所問，亦如是。^490-160

## 泥水經 ^s492

如是我聞：一時，佛住王舍城迦蘭陀竹園。 ^492-1

爾時，尊者舍利弗，亦在彼住。 ^492-2

時尊者舍利弗，語諸比丘：「若有比丘得無量三昧，身作證具足住，於有身滅涅槃心不樂著，顧念有身。 ^492-3a

譬如士夫，膠著於手，以執樹枝，手即著樹，不能得離。
所以者何？膠著手故。 ^492-3b

〔如是〕比丘無量三摩提身作證，心不樂著有身滅涅槃，顧念有身，終不得離。 ^492-3c

〔若有比丘得無量三昧〕，不得現法隨順法教，乃至命終亦無所得，還復來生此界，終不能得破於癡冥。 ^492-4a

譬如聚落傍有泥池，泥極深溺，久旱不雨池水乾消，其地破裂。 ^492-4b

如是比丘不得〔現〕法隨順法教，乃至命終亦無所得，來生當復還墮此界。 ^492-4c

若有比丘得無量三昧，身作證具足住，於有身滅涅槃心生信樂，不念有身。 ^492-5a

譬如士夫以乾淨手執持樹枝，手不著樹。
所以者何？以手淨故。 ^492-5b

如是比丘得無量三昧，身作證具足住，於有識滅涅槃心生信樂，不念有身。 ^492-5c

〔若有比丘得無量三昧〕，現法隨順法教，乃至命終不復來還生於此界。是故，比丘！當勤方便，破壞無明。 ^492-6a

譬如聚落傍有泥池，四方流水，及數天雨，水常入池，其水盈溢，穢惡流出，其池清淨。 ^492-6b

如是皆得現法隨順法教，乃至命終不復還生此界。是故，比丘！當勤方便，破壞無明。」 ^492-6c

尊者舍利弗說此經已，諸比丘聞其所說，歡喜奉行。^492-7

## 乘船逆流經 ^s493

如是我聞：一時，佛住王舍城迦蘭陀竹園。 ^493-1

時尊者舍利弗，告諸比丘：「若阿練若比丘，或於空地、林中、樹下，當作是學：內自觀察思惟，心中自覺有欲想不？ ^493-2

若不覺者，當於境界，或於淨相，若愛欲起，違於遠離。 ^493-3a

譬如士夫用力乘船逆流而上，身小疲怠，船則倒還，順流而下。 ^493-3b

如是比丘思惟淨想，還生愛欲，違於遠離。 ^493-3c

是比丘學時，修下方便，不得淳淨，是故還為愛欲所漂，不得法力，心不寂靜，不一其心。於彼淨相，隨生愛欲，流注、浚輸，違於遠離。當知是比丘不敢自記：於五欲功德離欲解脫。 ^493-3d

若比丘或於空地、林中、樹下，作是思惟：我內心中為離欲不？ ^493-4

是比丘當於境界，或取淨相，若覺其心於彼遠離，順趣、浚注。 ^493-5a

譬如鳥翮入火，則卷不可舒展。 ^493-5b

如是比丘或取淨相，即順遠離，流注、浚輸。 ^493-5c

比丘當如是知於方便行，心不懈怠，得法寂靜，寂止息樂，淳淨一心。謂我思惟已，於淨相順於遠離，隨順修道，則能堪任自記：於五欲功德離欲解脫。」 ^493-5d

尊者舍利弗說是經已，諸比丘聞其所說，歡喜奉行。^493-6

## 枯樹經 ^s494

如是我聞：一時，佛住王舍城迦蘭陀竹園。 ^494-1

尊者舍利弗在耆闍崛山中。 ^494-2

爾時，尊者舍利弗，晨朝著衣持缽，出耆闍崛山，入王舍城乞食。於路邊見一大枯樹，即於樹下敷座具，斂身正坐，語諸比丘：「若有比丘修習禪思，得神通力，心得自在，欲令此枯樹成地，即時為地。
所以者何？ ^494-3a

謂此枯樹中有地界，是故，比丘！得神通力，心作地解，即成地不異。 ^494-3b

若有比丘得神通力，自在如意，欲令此樹為水、火、風、金、銀等物，悉皆成就不異。
所以者何？ ^494-4a

謂此枯樹有水界故。是故，比丘！禪思，得神通力，自在如意，欲令枯樹成金，即時成金不異；及餘種種諸物，悉成不異。
所以者何？ ^494-4b

以彼枯樹有種種界故。是故，比丘！禪思，得神通力，自在如意，為種種物，悉成不異。 ^494-4c

比丘！當知比丘禪思，神通境界不可思議。是故，比丘！當勤禪思，學諸神通。」 ^494-5

舍利弗說是經已，諸比丘聞其所說，歡喜奉行。^494-6

## 樹根 ^s495

如是我聞：一時，佛住王舍城迦蘭陀竹園。 ^495-1

時尊者舍利弗，在耆闍崛山中。 ^495-2

爾時，尊者舍利弗告諸比丘：「其犯戒者，以破戒故，所依退減，心不樂住。不樂住已，失喜、息、樂、寂靜三昧、如實知見、厭離、離欲、解脫。〔失解脫已〕，永不能得無餘涅槃。 ^495-3a

如樹根壞，枝、葉、華、果悉不成就。 ^495-3b

犯戒比丘亦復如是，功德退減，心不樂住。不信樂已，失喜、息、樂、寂靜三昧、如實知見、厭離、離欲、解脫。失解脫已，永不能得無餘涅槃。 ^495-3c

持戒比丘根本具足，所依具足，心得信樂。得信樂已，心得歡喜、息、樂，寂靜三昧、如實知見、厭離、離欲、解脫。得解脫已，悉能疾得無餘涅槃。 ^495-4a

譬如樹根不壞，枝、葉、華、果悉得成就。 ^495-4b

持戒比丘亦復如是，根本具足，所依成就，心得信樂。得信樂已，〔心得歡喜〕、息、樂、寂靜三昧、如實知見、厭離、離欲、解脫，疾得無餘涅槃。」 ^495-4c

尊者舍利弗說是經已，諸比丘聞其所說，歡喜奉行。^495-5

## 靜經 ^s496

如是我聞：一時，佛住舍衛國祇樹給孤獨園。 ^496-1

爾時，舍利弗告諸比丘：「若諸比丘諍起相言，有犯罪比丘、舉罪比丘。彼若不依正思惟，自省察者，當知彼比丘長夜強梁，諍訟轉增，共相違反，結恨彌深。於所起之罪，不能以正法律止令休息。 ^496-2

若比丘有此已起諍訟，若犯罪比丘，若舉罪比丘，俱依正思惟，自省察剋責，當知彼比丘不長夜強梁，共相違反，結恨轉增。於所起之罪，能以法律止令休息。云何比丘！正思惟自省察？ ^496-3

比丘應如是思惟：我不是、不類，不應作罪，令彼見我。若我不為此罪，彼則不見，以彼見我罪，不喜嫌責，故舉之耳；餘比丘聞者，亦當嫌責。是故長夜諍訟，強梁轉增，諍訟相言，於所起之罪，不能以正法律止令休息。我今自知，如己輸稅，是名比丘於所起罪，能自觀察。 ^496-4

云何舉罪比丘能自省察？ ^496-5

舉罪比丘應如是念：彼長老比丘，作不類罪，令我見之。若彼不作此不類罪者，我則不見。我見其罪，不喜故舉；餘比丘見，亦當不喜故舉之，長夜諍訟，轉增不息，不能以正法律止所起罪，令其休息。我從今日，當自去之，如己輸稅。如是舉罪比丘，善能依正思惟內自觀察。 ^496-6

是故諸比丘！有罪及舉罪者，當依正思惟而自觀察，不令長夜強梁增長。諸比丘得不諍訟；所起之諍，能以法律止令休息。」 ^496-7

尊者舍利弗說是經已，諸比丘聞已，歡喜奉行。^496-8

## 舉罪經 ^s497

如是我聞：一時，佛住舍衛國祇樹給孤獨園。 ^497-1

爾時，尊者舍利弗，詣佛所，稽首佛足，退坐一面，白佛言：「世尊！若舉罪比丘欲舉他罪者，令心安住幾法，得舉他罪？」 ^497-2

佛告舍利弗：「若比丘令心安住五法，得舉他罪。云何為五？實非不實，時不非時，義饒益非非義饒益，柔軟不麤澀，慈心不瞋恚。舍利弗！舉罪比丘具此五法，得舉他罪。」 ^497-3

舍利弗白佛言：「世尊！被舉比丘復以幾法自安其心？」 ^497-4

佛告舍利弗：「被舉比丘，當以五法令安其心。念言：彼何處得？為實莫令不實，令時莫令非時，令是義饒益莫令非義饒益，柔軟莫令麤澀，慈心莫令瞋恚。舍利弗！被舉比丘當具此五法，自安其心。」 ^497-5

舍利弗白佛言：「世尊！我見舉他罪者，不實非實，非時非是時，非義饒益非為義饒益，麤澀不柔軟，瞋恚非慈心。世尊！於不實舉他罪比丘，當以幾法饒益，令其改悔？」 ^497-6

佛告舍利弗：「不實舉罪比丘，當以五法饒益，令其改悔。當語之言：長老！汝今舉罪不實，非是實，當改悔！不時非是時，非義饒益非是義饒益，麤澀非柔軟，瞋恚非慈心，汝當改悔！舍利弗！不實舉他罪比丘，當以此五法饒益，令其改悔。亦令當來世比丘，不為不實舉他罪。」 ^497-7

舍利弗白佛言：「世尊！被不實舉罪比丘，復以幾法令不變悔？」 ^497-8

佛告舍利弗：「被不實舉罪比丘，當以五法不自變悔。彼應作是念：彼比丘不實舉罪非是實，非時非是時，非義饒益非是義饒益，麤澀非柔軟，瞋恚非慈心，我真是變悔。被不實舉罪比丘，當以此五法，自安其心，不自變悔。」 ^497-9

舍利弗白佛言：「世尊！有比丘舉罪，實非不實，時不非時，義饒益不非義饒益，柔軟非麤澀，慈心非瞋恚。實舉罪比丘，當以幾法饒益令不改變？」 ^497-10

佛告舍利佛：「實舉罪比丘，當以五法饒益令不變悔。當作是言：長老！汝實舉罪非不實，時不非時，義饒益不非義〔饒益〕，柔軟非麤澀，慈心非瞋恚。舍利弗！實舉罪比丘，當以此五法義饒益，令不變悔，亦令來世實舉罪比丘而不變悔。」 ^497-11

舍利弗白佛言：「世尊！被實舉罪比丘，當以幾法饒益，令不變悔？」 ^497-12

佛告舍利弗：「被舉罪比丘，當以五法饒益，令不變悔。當作是言：彼比丘實舉罪非不實，汝莫變悔！時不非時，義饒益不非義饒益，柔軟非麤澀，慈心非瞋恚，汝莫變悔！」 ^497-13

舍利弗白佛言：「世尊！我見被實舉罪比丘有瞋恚者。世尊！被實舉罪瞋恚比丘，當以幾法，令於瞋恨而自開覺？」 ^497-14

佛告舍利弗：「被實舉罪瞋恚比丘，當以五法，令自開覺。當語彼言：長老！彼比丘實舉汝罪非不實，汝莫瞋恨！乃至慈心非瞋恚，汝莫瞋恨！舍利弗！被實舉罪瞋恚比丘，當以此五法。令於恚恨而得開覺。」 ^497-15

舍利弗白佛言：「世尊！有實、不實舉我罪者，於彼二人，我當自安其心。若彼實者，我當自知。若不實者，當自開解言：此則不實，我今自知無此法也。世尊！我當如是，如世尊所說《解材譬經》說，教諸沙門：若有賊來執汝，以鋸解身，汝等於賊起惡念、惡言者，自生障礙。是故，比丘！若以鋸解汝身，汝當於彼勿起惡心變易，及起惡言，自作障礙。於彼人所，當生慈心，無怨、無恨，於四方境界，慈心正受具足住，應當學。是故世尊！我當如是，如世尊所說解身之苦，當自安忍，況復小苦、小謗而不安忍！」 ^497-16

「沙門利，沙門欲，欲斷不善法，欲修善法，於此不善法當斷，善法當修，精勤方便，善自防護，繫念思惟，不放逸行，應當學。」 ^497-17

舍利弗白佛言：「世尊！我若舉他比丘罪，實非不實，時非不時，義饒益非非義饒益，柔軟非麤澀，慈心不瞋恚。然彼被舉比丘，有懷瞋恚者。」 ^497-18

佛問舍利弗；「何等像類比丘，聞舉其罪而生瞋恚？」 ^497-19

舍利弗白佛言：「世尊！若彼比丘諂曲、幻偽、欺誑、不信、無慚、無愧、懈怠、失念、不定、惡慧、慢緩，違於遠離，不敬戒律，不顧沙門，不勤修學，不自省察，為命出家，不求涅槃，如是等人，聞我舉罪則生瞋恚。」 ^497-20

佛問舍利弗：「何等像類比丘，聞汝舉罪而不瞋恨？」 ^497-21

舍利弗白佛言：「世尊！若有比丘不諂曲、不幻偽、不欺誑、有信、慚、愧、精勤、正念、正定、智慧、不慢緩、不捨遠離、深敬戒律、顧沙門行、尊崇涅槃、為法出家、不為性命，如是比丘，聞我舉罪，歡喜頂受，如飲甘露。 ^497-22a

譬如剎利、婆羅門女，沐浴清淨，得好妙華，愛樂頂戴以冠其首。 ^497-22b

如是比丘不諂曲、不幻偽、不欺誑、正信、慚、愧、精勤、正念、正定、智慧、不慢緩、心存遠離、深敬戒律、顧沙門行、勤修自省、為法出家，志求涅槃，如是比丘，聞我舉罪，歡喜頂受，如飲甘露。」 ^497-22c

佛告舍利弗：「若彼比丘諂曲、幻偽、欺誑、不信、無慚、無愧、懈怠、失念、不定、惡慧、慢緩，違於遠離，不敬戒律，不顧沙門行，不求涅槃，為命出家，如是比丘，不應教授與共言語。
所以者何？此等比丘破梵行故。若彼比丘不諂曲、不幻偽、不欺誑、信心、慚、愧、精勤、正念、正定、智慧、不慢緩，心存遠離，深敬戒律，顧沙門行，志崇涅槃，為法出家，如是比丘，應當教授。
所以者何？如是比丘能修梵行，能自建立故。」 ^497-23

佛說此經已，尊者舍利弗聞佛所說，歡喜奉行。^497-24

## 那羅揵陀經 ^s498

如是我聞：一時，佛住那羅揵陀賣衣者菴羅園。 ^498-1

爾時，舍利弗詣世尊所，稽首禮足，退坐一面，白佛言：「世尊！我深信世尊，過去、當來、今現在諸沙門、婆羅門所有智慧，無有與世尊菩提等者，況復過上！」 ^498-2

佛告舍利弗：「善哉！善哉！舍利弗！善哉所說第一之說，能於眾中作師子吼，自言：〔深信世尊〕，過去、當來、今現在沙門、婆羅門所有智慧，無有與佛菩提等者，況復過上！」 ^498-3

佛問舍利弗：「汝能審知過去三藐三佛陀所有增上戒〔不〕？」 ^498-4

舍利弗白佛言：「不知，世尊！」 ^498-5

復問舍利弗：「知如是法、如是慧、如是明、如是解脫、如是住不？」 ^498-6

舍利弗白佛言：「不知，世尊！」 ^498-7

佛告舍利弗：「汝復知未來三藐三佛陀所有增上戒，如是法、如是慧、如是明、如是解脫、如是住不？」 ^498-8

舍利弗白佛言：「不知，世尊！」 ^498-9

佛告舍利弗：「汝復能知今現在佛所有增上戒，如是法、如是慧、如是明、如是解脫、如是住不？」 ^498-10

舍利弗白佛言：「不知，世尊！」 ^498-11

佛告舍利弗：「汝若不知過去、未來、今現在諸佛世尊心中所有諸法，云何如是讚歎，於大眾中作師子吼，說言：我深信世尊，過去、當來諸沙門、婆羅門所有智慧，無有與世尊菩提等者，況復過上？」 ^498-12

舍利弗白佛言：「世尊！我不能知過去、當來、今現在諸佛世尊心之分齊，然我能知諸佛世尊法之分齊。我聞世尊說法，轉轉深、轉轉勝、轉轉上、轉轉妙。我聞世尊說法，知一法即斷一法，知一法即證一法，知一法即修習一法，究竟於法，於大師所得淨信，心得淨，世尊是等正覺。 ^498-13a

世尊！譬如國王有邊城，城周匝方直，牢固堅密，唯有一門，無第二門。立守門者，人民入出，皆從此門。若入、若出，其守門者雖復不知人數多少，要知人民唯從此門，更無他處。 ^498-13b

如是，我知過去諸佛、如來、應、等正覺，悉斷五蓋：惱心、令慧力羸、墮障礙品、不向涅槃者；住四念處，修七覺分，得阿耨多羅三藐三菩提。彼當來世諸佛、世尊，亦斷五蓋：惱心、令慧力羸、墮障礙品、不向涅槃者；住四念處，修七覺分，得阿耨多羅三藐三菩提。今現在諸佛、世尊、如來、應、等正覺，亦斷五蓋：惱心、令慧力羸、墮障礙品、不向涅槃者；住四念處，修七覺分，得阿耨多羅三藐三菩提。」 ^498-13c

佛告舍利弗：「如是，如是！舍利弗！過去、未來、今現在佛，悉斷五蓋：惱心、〔令〕慧力羸、墮障礙品、不向涅槃者；住四念處，修七覺分，得阿耨多羅三藐三菩提。」 ^498-14

佛說是經已，尊者舍利弗聞佛所說，歡喜奉行。^498-15

## 石柱經 ^s499

如是我聞：一時，佛住王舍城迦蘭陀竹園。 ^499-1

爾時，尊者舍利弗，在耆闍崛山中。 ^499-2

時有月子比丘，是提婆達多弟子，詣尊者舍利弗，共相問訊，慰勞已，退住一面。 ^499-3

退住一面已，尊者舍利弗問月子比丘言：「提婆達多比丘，為諸比丘說法不？」 ^499-4

月子比丘答言：「說法，尊者！」 ^499-5

舍利弗問月子比丘言：「提婆達多云何說法？」 ^499-6

月子比丘語尊者舍利弗言：「彼提婆達多如是說法言：比丘心法修心，是比丘能自記說：我已離欲，解脫五欲功德。」 ^499-7

舍利弗語月子比丘言：「汝提婆達多何以不說法言：比丘心法，善修心，離欲心、離瞋恚心、離愚癡心，得無貪法、無恚法、無癡法，不轉還欲有、色有、無色有法，彼比丘能自記說言：我生已盡、梵行已立、所作已作、自知不受後有耶？」 ^499-8

月子比丘言：「彼不能也，尊者舍利弗！」 ^499-9

爾時，尊者舍利弗語月子比丘言：「若有比丘心法，善修心者，能離貪欲心、瞋恚、愚癡心，得無貪法、無恚、無癡法，是比丘能自記說：我生已盡、梵行已立、所作已作、自知不受後有。 ^499-10a

譬如村邑近有大石山，不斷、不壞、不穿、厚密，正使東方風來不能令動，亦復不能過至西方。如是南、西、北方、四維風來，不能傾動，亦不能過。 ^499-10b

如是比丘心法，善修心者，離貪欲心、離瞋恚心、離愚癡心，得無貪法、無恚法、無癡法，是比丘能自記說：我生已盡、梵行已立、所作已作、自知不受後有。 ^499-11a

譬如因陀銅鐵及銅柱，深入地中，築令緊密，四方風吹，不能傾動。 ^499-11b

如是比丘心法，善修心已，離貪欲心、離瞋恚心、離愚癡心，得無貪法、無恚法、無癡法，是比丘能自記說：我生已盡、梵行已立、所作已作、自知不受後有。 ^499-12a

譬如石柱長十六肘，八肘入地，四方風吹，不能傾動。 ^499-12b

如是比丘心法，善修心已，悉離貪欲心、離瞋恚心、離愚癡心，得無貪法、無恚法、無癡法，能自記說：我生已盡、梵行已立、所作已作、自知不受後有。 ^499-13a

譬如火，燒未燒者，燒已不復更燒。 ^499-13b

如是比丘心法，修心已，離貪欲心、離瞋恚心、離愚癡心，得無貪法、無恚法、無癡法，能自記說：我生已盡、梵行已立、所作已作、自知不受後有。」 ^499-14

舍利弗說此經已，諸比丘聞其所說，歡喜奉行。^499-15

## 淨口經 ^s500

如是我聞：一時，佛住王舍城迦蘭陀竹園。 ^500-1

時尊者舍利弗，亦住王舍城迦蘭陀竹園。爾時，尊者舍利弗，晨朝著衣持缽，入王舍城乞食；乞食已，於一樹下食。 ^500-2

時有淨口外道出家尼，從王舍城出，少有所營；見尊者舍利弗坐一樹下食，見已問言：「沙門食耶？」 ^500-3

尊者舍利弗答言：「食。」 ^500-4

復問：「云何沙門下口食耶？」 ^500-5

答言：「不也，姊妹！」 ^500-6

復問：「仰口食耶？」 ^500-7

答言：「不也，姊妹！」 ^500-8

復問：「云何方口食耶？」 ^500-9

答言：「不也，姊妹！」 ^500-10

復問：「四維口食耶？」 ^500-11

答言：「不也，姊妹！」 ^500-12

復問：「我問沙門食耶？答我言食。我問仰口〔食〕耶？答我言不。下口食耶？答我言不。方口食耶？答我言不。四維口食耶？答我言不。如此所說，有何等義？」 ^500-13

尊者舍利弗言：「姊妹！諸所有沙門、婆羅門，明於事者。〔若〕明於橫法，邪命求食者，如是沙門、婆羅門下口食也。 ^500-14a

若諸沙門、婆羅門，仰觀星曆，邪命求食者，如是沙門、婆羅門，則為仰口食也。 ^500-14b

若諸沙門、婆羅門，為他使命，邪命求食者，如是沙門、婆羅門，則為方口食也。 ^500-14c

若有沙門、婆羅門，為諸醫方，種種治病，邪命求食者，如是沙門、婆羅門，則為四維口食也。 ^500-14d

姊妹！我不墮此四種邪命而求食也。然我姊妹！但以法求食而自活也。是故我說，不為四種食也。」 ^500-14e

時淨口外道出家尼，聞尊者舍利弗所說，歡喜隨喜而去。 ^500-15

時淨口外道出家尼，於王舍城里巷、四衢處，讚歎言：「沙門釋子，淨命自活，極淨命自活！諸有欲為施者，應施沙門釋種子。若欲為福者，應於沙門釋子所作福。」 ^500-16

時有諸外道出家，聞淨口外道出家尼，讚歎沙門釋子聲，以嫉妒心，害彼淨口外道出家尼。 ^500-17

〔彼淨口外道出家尼〕命終之後，生兜率天，以於尊者舍利弗所生信心故也。^500-18

## 聖默然經 ^s501

如是我聞：一時，佛住王舍城迦蘭陀竹園。 ^501-1

爾時，尊者大目揵連，在王舍城耆闍崛山中。 ^501-2

爾時，尊者大目揵連告諸比丘：「一時，世尊住王舍城迦蘭陀竹園，我於此耆闍崛山中住。我獨一靜處，作如是念：云何為聖默然？ ^501-3a

復作是念：若有比丘息有覺、有觀，內淨、一心，無覺、無觀，三昧生喜樂，第二禪具足住，是名聖默然。 ^501-3b

復作是念：我今亦當聖默然，息有覺、有觀，內淨、一心，無覺、無觀，三昧生喜樂，具足住、多住。多住已，復有覺、有觀心起。 ^501-3c

爾時，世尊知我心念，於竹園精舍沒，於耆闍崛山中現於我前，語我言：目揵連！汝當聖默然，莫生放逸！ ^501-4

我聞世尊說已，即復離有覺、有觀，內淨、一心，無覺、無觀，三昧生喜樂，第二禪具足住。 ^501-5

如是再三，佛亦再三教我：汝當聖默然，莫放逸！ ^501-6

我即復息有覺、有觀，內淨、一心，無覺、無觀，三昧生喜樂，第三禪具足住。 ^501-7

若正說佛子，從佛口生，從法化生，得佛法分者，則我身是也。
所以者何？
我是佛子，從佛口生，從法化生，得佛法分，以少方便得禪、解脫、三昧、正受。 ^501-8

譬如轉輪聖王長太子，雖未灌頂，已得王法，不勤方便，能得五欲功德。 ^501-9a

我亦如是，為佛之子，不勤方便，得禪、解脫、三昧、正受。 ^501-9b

於一日中，世尊以神通力，三至我所，三教授我，以大人處所建立於我。」 ^501-10

尊者大目揵連說此經已，諸比丘聞其所說，歡喜奉行。^501-11

## 無明經 ^s502

如是我聞：一時，佛住王舍城迦蘭陀竹園。 ^502-1

爾時，尊者大目揵連在王舍城耆闍崛山中。 ^502-2

爾時，尊者大目揵連，告諸比丘：「一時，世尊住王舍城，我住耆闍崛山中。我獨一靜處，作如是念：云何名為聖住？ ^502-3a

復作是念：若有比丘不念一切相，無相心正受，身作證具足住，是名聖住。 ^502-3b

我作是念：我當於此聖住，不念一切相，無相心正受，身作證具足住、多住。多住已，取相心生。 ^502-3c

爾時，世尊知我心念，如力士屈申臂頃，以神通力，於竹園精舍沒，於耆闍崛山中現於我前，語我言：目揵連！汝當住於聖住，莫生放逸！ ^502-4

我聞世尊教已，即離一切相，無相心正受，身作證具足住。 ^502-5

如是至三，世尊亦三來教我：汝當住於聖住，莫生放逸！ ^502-6

我聞教已，離一切相，無相心正受，身作證具足住。 ^502-7

諸大德！若正說佛子者，則我身是，從佛口生，從法化生，得佛法分。
所以者何？我是佛子，從佛口生，從法化生，得佛法分，以少方便得禪、解脫、三昧、正受。 ^502-8

譬如轉輪聖王太子，雖未灌頂，已得王法，不勤方便，能得五欲功德。 ^502-9a

我亦如是，為佛之子，不勤方便，得禪、解脫、三昧、正受。 ^502-9b

於一日中，世尊以神通力，三至我所，三教授我，以大人處建立於我。」 ^502-10

尊者大目揵連說此經已，諸比丘聞其所說，歡喜奉行。^502-11

## 寂滅經 ^s503

如是我聞：一時，佛住舍衛國祇樹給孤獨園。 ^503-1

爾時，尊者舍利弗、尊者大目揵連、尊者阿難，在王舍城迦蘭陀竹園，於一房共住。 ^503-2

時尊者舍利弗，於後夜時，告尊者目揵連：「奇哉！尊者目揵連！汝於今夜住〔寂滅正受，我都〕不聞汝喘息之聲。」 ^503-3

尊者目揵連言：「此非寂滅正受，麤正受住耳。尊者舍利弗！我於今夜，與世尊共語。」 ^503-4

尊者舍利弗言：「目揵連！世尊住舍衛國祇樹給孤獨園，去此極遠，云何共語？汝今在竹園，云何共語？汝以神通力至世尊所，為是世尊神通力來至汝所？」 ^503-5

尊者目揵連語尊者舍利弗：「我不以神通力詣世尊所，世尊不以神通力來至我所，然我於舍衛國王舍城中聞。世尊及我俱得天眼、天耳故，我能問世尊，所謂慇懃精進，云何名為慇懃精進？世尊答我言：目揵連！若此比丘，晝則經行、若坐，以不障礙法自淨其心；初夜若坐、經行，以不障礙法自淨其心；於中夜時，出房外洗足，還入房右脅而臥，足足相累，係念明相，正念、正知，作起思惟；於後夜時，徐覺、徐起，若坐亦經行，以不障礙法自淨其心。目揵連！是名比丘慇懃精進。」 ^503-6

尊者舍利弗語尊者目揵連言：「汝大目揵連，真為大神通力，大功德力，安坐而坐。我亦大力，得與汝俱。 ^503-7a

目揵連！譬如大山，有人持一小石，投之大山，色味悉同。 ^503-7b

我亦如是，得與尊者大力、大德，同座而坐。 ^503-7c

譬如世間鮮淨好物，人皆頂戴。 ^503-7d

如是尊者目揵連！大德、大力，諸梵行者皆應頂戴。諸有得遇尊者目揵連，交遊往來，恭敬供養者，大得善利。〔我〕今亦得與尊者大目揵連，交遊往來，亦得善利。」 ^503-7e

時尊者大目揵連語尊者舍利弗：「我今得與大智、大德尊者舍利弗，同座而坐。 ^503-8a

如以小石投之大山，得同其色。 ^503-8b

我亦如是，得與尊者大智舍利弗，同座而坐，為第二伴。」 ^503-8c

時二正士共論議已，各從座起而去。^503-9

## 慳垢經 ^s504

如是我聞：一時佛住王舍城迦蘭陀竹園。 ^504-1

爾時，尊者大目揵連，在耆闍崛山。 ^504-2

時釋提桓因，有上妙堂觀，於夜來詣尊者大目揵連所，稽首禮足，退坐一面。 ^504-3

時釋提桓因光明，普照耆闍崛山，周匝大明。 ^504-4

爾時，釋提桓因坐已，即說偈言：
能伏於慳垢，大德隨時施，是名施中賢，來世見殊勝。 ^504-5

時大目揵連問帝釋言：「憍尸迦！云何為調伏慳垢，見於殊勝？
而汝說言：能調伏慳垢，大德隨時施，是則施中賢，來世見殊勝？」 ^504-6

時天帝釋答言：「尊者大目揵連！勝婆羅門大姓、勝剎利大姓、勝長者大姓、勝四王天、勝三十三天，稽首敬禮故。尊者大目揵連！我為勝婆羅門大姓、勝剎利大姓、勝長者大姓、勝四王天、勝三十三天恭敬作禮，見斯果報，故說此偈。復次，尊者大目揵連！乃至日所周行，照於諸方，至千世界、千月、千日、千須彌山王、千弗婆提舍、千〔怙〕多羅提舍、千瞿陀尼迦、千閻浮提、千〔四王天〕、千三十三天、炎摩天、兜率陀天、化樂天、他化自在天、千梵天，名為小千世界。此小千世界中，無有堂觀與毘闍延堂觀等者。毘闍延有百一樓觀，觀有七重，重有七房，房有七天后，后各七侍女。尊者大目揵連！於小千世界，無有如是堂觀端嚴，如毗闍延者。我見是調伏慳故，有此妙果，故說斯偈。」 ^504-7

大目揵連語帝釋言：「善哉！善哉！憍尸迦！汝能見此勝妙果報，而說斯偈。」 ^504-8

時天帝釋聞尊者大目揵連所說，歡喜隨喜，忽然不現。^504-9

## 愛盡經 ^s505

如是我聞：一時，佛住王舍城；時尊者大目揵連，在耆闍崛山中。 ^505-1

爾時尊者大目揵連，獨一靜處禪思，作是念：昔有時，釋提桓因於界隔山石窟中，問世尊愛盡解脫之義，世尊為說，聞已隨喜，似欲更有所問義。我今當往，問其喜意。作是念已，如力士屈申臂頃，於耆闍崛山沒，至三十三天，去一分陀利池不遠而住。 ^505-2

時天帝釋與五百婇女，遊戲浴池，有諸天女音聲美妙。爾時，帝釋遙見尊者大目揵連，語諸天女言：「莫歌！莫歌！」時諸天女即便默然。 ^505-3

天帝釋即詣尊者大目揵連所，稽首禮足，退住一面。 ^505-4

尊者大目揵連問帝釋言：「汝先於界隔山中，問世尊愛盡解脫義，聞已隨喜。汝意云何？為聞說隨喜，為更欲有所問故隨喜耶？」 ^505-5

天帝釋語尊者大目揵連：「我三十三天多著放逸樂，或憶先事，或時不憶。世尊今在王舍城迦蘭陀竹園，尊者欲知我先界隔山中所問事者，今可往問世尊，如世尊說，汝當受持。然我此處，有好堂觀，新成未久，可入觀看。」 ^505-6

時尊者大目揵連，默然受請，即與天帝釋共入堂觀。 ^505-7

彼諸天女遙見帝釋來，皆作天樂，或歌、或舞。諸天女輩著身瓔珞莊嚴之具，出妙音聲，合於五樂，如善作樂，音聲不異。諸天女輩既見尊者大目揵連，悉皆慚愧，入室藏隱。 ^505-8

時天帝釋語尊者大目揵連：「觀此堂觀！地好平正，其壁柱、梁、重閣、窗牖、羅網、簾障，悉皆嚴好。」 ^505-9

尊者大目揵連語帝釋言：「憍尸迦！先修善法福德因緣，成此妙果。」 ^505-10

如是帝釋三自稱歎，問尊者大目揵連。尊者大目揵連亦再三答。 ^505-11

時尊者大目揵連作是念：今此帝釋極自放逸，著界神住，歎此堂觀，我當令彼心生厭離。即入三昧，以神通力，以一足指，撇其堂觀，悉令震動。時尊者大目揵連，即沒不現。 ^505-12

諸天女眾，見此堂觀震掉、動搖，顛沛恐怖，東西馳走，白帝釋言：「此是憍尸迦大師，有此大功德力耶？」 ^505-13

時天帝釋語諸天女：「此非我師，是大師弟子大目揵連，梵行清淨，大德大力者。」 ^505-14

諸天女言：「善哉憍尸迦！乃有如此梵行大德、大力同學，大師德力，當復如何！」^505-15

## 帝釋經 ^s506

如是我聞：一時，佛住三十三天驄色虛軟石上，去波梨耶多羅拘毘陀羅香樹不遠，夏安居，為母及三十三天說法。 ^506-1

爾時，尊者大目揵連在舍衛國祇樹給孤獨園安居。 ^506-2

時諸四眾，詣尊者大目揵連所，稽首禮足，退坐一面，白尊者大目揵連：「知世尊夏安居處不？」 ^506-3

尊者大目揵連答言：「我聞世尊在三十三天驄色虛軟石上，去波梨耶多羅拘毘陀羅香樹不遠夏安居，為母及三十三天說法。」 ^506-4

時諸四眾聞尊者大目揵連所說，歡喜隨喜，各從座起，作禮而去。 ^506-5

時諸四眾過三月安居已，復詣尊者大目揵連所，稽首禮足，退坐一面。 ^506-6

時尊者大目揵連，為諸四眾種種說法，示、教、照、喜，示、教、照、喜已，默然而住。 ^506-7

時諸四眾從座而起，稽首作禮，白尊者大目揵連：「尊者大目揵連！當知我等不見世尊已久，眾甚虛渴，欲見世尊。尊者大目揵連！若不憚勞者，願為我等往詣三十三天！普為我等問訊世尊：少病、少惱，起居輕利，安樂住不？又白世尊：閻浮提四眾，願見世尊，而無神力昇三十三天禮敬世尊，三十三天自有神力來下人中。唯願世尊還閻浮提，以哀愍故！」 ^506-8

時尊者大目揵連，默然而許。 ^506-9

時諸四眾知尊者大目揵連默然許已，各從座起，作禮而去。 ^506-10

爾時，尊者大目揵連知四眾去已，即入三昧，如其正受，如大力士屈申臂頃，從舍衛國沒，於三十三天驄色虛軟石上，去波梨耶多羅拘毘陀羅香樹不遠而現。 ^506-11

爾時，世尊與三十三天眾，無量眷屬圍繞說法。 ^506-12

時尊者大目揵連，遙見世尊，踊躍歡喜，作是念：今日世尊，諸天大眾圍繞說法，與閻浮提眾會不異。 ^506-13

爾時，世尊知尊者大目揵連心之所念，語尊者大目揵連言：「大目揵連！非為自力，我欲為諸天說法，彼即來集；欲令其去，彼即還去，彼隨心來、隨心去也。」 ^506-14

爾時，尊者大目揵連，稽首佛足，退坐一面，白世尊言：「種種諸天大眾雲集，彼天眾中，有曾從佛世尊聞所說法，得不壞淨，身壞命終來生於此？」 ^506-15

佛告尊者大目揵連：「如是，如是！此中種種諸天來雲集者，有從宿命聞法，得佛不壞淨，法、僧不壞淨，聖戒成就，身壞命終，來生於此。」 ^506-16

時天帝釋見世尊與尊者大目揵連，歎說諸天眾，共語已，語尊者大目揵連：「如是，如是！尊者大目揵連！此中種種眾會，皆是宿命曾聞正法，得於佛不壞淨，法、僧不壞淨，聖戒成就，身壞命終，來生於此。」 ^506-17

時有異比丘，見世尊與尊者大目揵連，及天帝釋語言，善相述可已，語尊者大目揵連：「如是，如是！尊者大目揵連！是中種種諸天來會此者，皆是宿命曾聞正法，得於佛不壞淨，法、僧不壞淨，聖戒成就，身壞命終而來生此。」 ^506-18

時有一天子，從座起，整衣服，偏袒右肩，合掌白佛：「世尊！我亦成就於佛不壞淨故來生此。」 ^506-19

復有天子言：「我得法不壞淨。」 ^506-20

有言：「得僧不壞淨。」 ^506-21

有言：「聖戒成就故來生此。」 ^506-22

如是諸天無量千數，於世尊前各自記說，得須陀洹法，悉於佛前即沒不現。 ^506-23

時尊者大目揵連，知諸天眾去；不久，從座起，整衣服，偏袒右肩，白佛言：「世尊！閻浮提四眾稽首敬禮世尊足，問訊世尊：少病、少惱，起居輕利，安樂住不？四眾思慕，願見世尊！又白世尊：我等人間無有神力昇三十三天，禮覲世尊，然彼諸天有大德力，悉能來下至閻浮提。唯願世尊還閻浮提，愍四眾故。」 ^506-24

佛告目揵連：「汝可還彼，語閻浮提人，卻後七日，世尊當從三十三天，還閻浮提僧迦舍城，於外門外優曇缽樹下。」 ^506-25

尊者大目揵連受世尊教，即入三昧，譬如力士屈申臂頃，從三十三天沒，至閻浮提，告諸四眾：「諸人當知！世尊卻後七日，從三十三天還閻浮提僧迦舍城，於外門外優曇缽樹下。」 ^506-26

如期七日，世尊從三十三天下閻浮提僧迦舍城優曇缽樹下。天、龍、鬼神，乃至梵天，悉從來下，即於此時，名此會名「天下處」。^506-27

## 諸天經 ^s507

如是我聞：一時，佛住王舍城迦蘭陀竹園。 ^507-1

時有四十天子，來詣尊者大目揵連所，稽首作禮，退坐一面。 ^507-2

時尊者大目揵連，語諸天子言：「善哉諸天子！於佛不壞淨成就，法、僧不壞淨成就。」 ^507-3

時四十天子從座起，整衣服，偏袒右肩，合掌白尊者大目揵連：「我得於佛不壞淨，於法、僧不壞淨，聖戒成就，故生天上。」 ^507-4

有一天言：「得於佛不壞淨。」 ^507-5a

有言：「得法不壞淨。」 ^507-5b

有言：「得僧不壞淨。」 ^507-5c

有言：「聖戒成就，身壞命終，得生天上。」 ^507-5d

時四十天子，於尊者大目揵連前，各自記說得須陀洹果，即沒不現。 ^507-6

如四十天子，如是四百、八百、十千天子，亦如是說。^507-7

## 屠牛兒經 ^s508

如是我聞：一時，佛住王舍城迦蘭陀竹園。 ^508-1

時尊者〔大目揵連〕，與尊者勒叉那比丘，共在耆闍崛山中。 ^508-2

尊者勒叉那，晨朝詣尊者大目揵連所，語尊者大目揵連：「共出耆闍崛山，入王舍城乞食。」 ^508-3

時尊者大目揵連默然而許，即共出耆闍崛山，入王舍城乞食。行至一處，尊者大目揵連心有所念，欣然微笑。 ^508-4

尊者勒叉那見微笑已，即問尊者大目揵連言：「若佛及佛弟子欣然微笑，非無因緣，尊者今日何因何緣而發微笑？」 ^508-5

尊者大目揵連言：「所問非時，且入王舍城乞食還，於世尊前，當問是事；是應時問，當為汝說。」 ^508-6

時尊者大目揵連，與尊者勒叉那，入王舍城乞食而還，洗足，舉衣缽，俱詣佛所，稽首佛足，退坐一面。 ^508-7

尊者勒叉那問尊者大目揵連：「我今晨朝與汝共出耆闍崛山乞食，汝於一處欣然微笑，我即問汝微笑因緣，汝答我言所問非時。今復問汝：何因何緣，欣然微笑？」 ^508-8

尊者大目揵連語尊者勒叉那：「我路中見一眾生，身如樓閣，啼哭號呼，憂悲苦痛，乘虛而行。我見是已，作是思惟：如是眾生受如此身，而有如是憂悲大苦，故發微笑。」 ^508-9

爾時，世尊告諸比丘：「善哉！善哉！我聲聞中住實眼、實智、實義、實法，決定通達，見是眾生。我亦見此眾生而不說者，恐人不信。
所以者何？如來所說，有不信者，是愚癡人長夜受苦。」 ^508-10

佛告諸比丘：「過去世時，彼大身眾生，在此王舍城為屠牛兒，以屠牛因緣故，於百千歲墮地獄中。從地獄出，有屠牛餘罪，得如是身，常受如是憂悲惱苦。 ^508-11

如是諸比丘！如尊者大目揵連所見，〔真實〕不異，汝等受持。」 ^508-12

佛說此經已，諸比丘聞佛所說，歡喜奉行。^508-13

## 屠牛者經 ^s509

如是我聞：一時，佛住王舍城迦蘭陀竹園。 ^509-1

爾時尊者大目揵連，與尊者勒叉那，在耆闍崛山。 ^509-2

尊者勒叉那於晨朝時，詣尊者大目揵連所，語尊者大目揵連：「共出耆闍崛山，入王舍城乞食。」 ^509-3

尊者大目揵連默然而許，即共出耆闍崛山，入王舍城乞食。行至一處，尊者大目揵連心有所念，欣然微笑。 ^509-4

尊者勒叉那見尊者大目揵連微笑，即問言：「尊者！若佛及佛聲聞弟子，欣然微笑，非無因緣，尊者今日何因何緣而發微笑？」 ^509-5

尊者大目揵連言：「所問非時，且乞食還，於世尊前當問是事，是應時問。」 ^509-6

尊者大目揵連與尊者勒叉那，共入城乞食，食已還。洗足，舉衣缽，俱詣佛所，稽首佛足，退坐一面。 ^509-7

尊者勒叉那問尊者大目揵連：「我今晨朝，與汝共入王舍城乞食，汝於一處欣然微笑，我即問汝何因緣笑，汝答我言所問非時。我今問汝：何因何緣欣然微笑？」 ^509-8

尊者大目揵連語尊者勒叉那：「我於路中，見一眾生，筋骨相連，舉身不淨，臭穢可厭。〔烏、鵰〕、鷲、野干、餓狗，隨而擭食；或從脅肋，探其內藏而取食之。極大苦痛，啼哭號呼。我見是已，心即念言：如是眾生得如是身，而受如是不饒益苦。」 ^509-9

爾時，世尊告諸比丘：「善哉比丘！我聲聞中，住實眼、實智、實義、實法，決定通達，見如是眾生。我亦見是眾生，而不說者，恐不信故。
所以者何？如來所說，有不信者，是愚癡人長夜當受不饒益苦。 ^509-10

諸比丘！是眾生者，過去世時，於此王舍城為屠牛弟子，緣屠牛罪故，已百千歲墮地獄中，受無量苦。彼屠牛惡行餘罪緣故，今得此身，續受如是不饒益苦。 ^509-11

諸比丘！如大目揵連所見，真實不異，汝等受持。」 ^509-12

佛說此經已，諸比丘聞佛所說，歡喜奉行。^509-13

## 屠羊者經 ^s510

如是我聞：一時，佛住王舍城迦蘭陀竹園。 ^510-1

尊者大目揵連，與尊者勒叉那，在耆闍崛山中。 ^510-2

尊者勒叉那於晨朝時，詣尊者大目揵連所，語尊者大目揵連：「共出耆闍崛山，入王舍城乞食。」 ^510-3

尊者大目揵連默然而許，即共出耆闍崛山，入王舍城乞食。行至一處，尊者大目揵連心有所念，欣然微笑。 ^510-4

尊者勒叉那見尊者大目揵連微笑，即問言：「尊者！若佛及佛聲聞弟子，欣然微笑，非無因緣，尊者今日何因何緣而發微笑？」 ^510-5

尊者大目揵連言：「所問非時，且乞食還，於世尊前，當問是事，是應時問。」 ^510-6

尊者大目揵連與尊者勒叉那，共入城乞食已還。洗足，舉衣缽，俱詣佛所，稽首佛足，退坐一面。 ^510-7

尊者勒叉那問尊者大目揵連：「我今晨朝，共入王舍城乞食，汝於一處欣然微笑，我即問汝微笑因緣，汝答我言所問非時。我今問汝：何因何緣欣然微笑？」 ^510-8

尊者大目揵連語勒叉那：「我於路中，見一大眾生，舉身無皮，純一肉段，乘空而行。〔烏、鵰〕、鷲、野干、餓狗，隨而擭食，或從脅肋，探其內藏而取食之。苦痛切迫，啼哭號呼。我即思惟：如是眾生得如是身，乃受如是不饒益苦。」 ^510-9

佛告諸比丘：「善哉比丘！我聲聞中，住實眼、實智、實義、實法，決定通達，見是眾生。我亦見是眾生，而不說者，恐不信故。
所以者何？如來所說，有不信者，是愚癡人長夜當受不饒益苦。 ^510-10

諸比丘！是眾生者，過去世時，於此王舍城為屠羊者，緣斯罪故，已百千歲墮地獄中，受無量苦。今得此身，餘罪緣故，續受斯苦。 ^510-11

諸比丘！如大目揵連所見，真實無異，汝等受持。」 ^510-12

佛說此經已，諸比丘聞佛所說，歡喜奉行。^510-13

## 屠羊弟子經 ^s511

如是我聞：一時，佛住王舍城。 ^511-1

乃至尊者大目揵連，於路中見一大身眾生，舉體無皮，形如脯腊，乘虛而行。 ^511-2

乃至佛告諸比丘：「此眾生者，過去世時，於此王舍城為屠羊弟子，屠羊罪故，已百千歲墮地獄中，受無量苦。今得此身，續受斯罪。 ^511-3

諸比丘！如大目揵連所見，真實無異，當受持之。」 ^511-4

佛說此經已，諸比丘聞佛所說，歡喜奉行。^511-5

## 墮胎經 ^s512

如是我聞：一時，佛住王舍城。 ^512-1

乃至路中見一大身眾生，舉體無皮，形如肉段，乘虛而行。 ^512-2

乃至佛告諸比丘：「此眾生者，過去世時，於此王舍城自墮其胎，緣斯罪故，墮地獄中，已百千歲受無量苦。以餘罪故，今得此身，續受斯苦。 ^512-3

諸比丘！如大目揵連所見，真實無異，當受持之。」 ^512-4

佛說此經已，諸比丘聞佛所說，歡喜奉行。^512-5

## 調象士經 ^s513

如是我聞：一時，佛住王舍城。 ^513-1

乃至尊者大目揵連，於路中見一〔大身〕眾生，舉體生毛，毛如大針，針皆火然，還燒其體，痛徹骨髓。 ^513-2

乃至佛告諸比丘：「此眾生者，過去世時，於此王舍城，為調象士。緣斯罪故，已百千歲墮地獄中，受無量苦。地獄餘罪，今得此身，續受斯苦。 ^513-3

諸比丘！如大目揵連所見，真實不異，當受持之。」 ^513-4

佛說此經已，諸比丘聞佛所說，歡喜奉行。 ^513-5

如調象士，如是調馬士、調牛士、好讒人者，及諸種種苦切人者，亦復如是。^513-6

## 好戰經 ^s514

如是我聞：一時，佛住王舍城。 ^514-1

乃至尊者大目揵連，於路中見一大身眾生，舉身生毛，毛利如刀，其毛火然，還割其體，痛徹骨髓。 ^514-2

乃至佛告諸比丘：「此眾生者，過去世時，於此王舍城，好樂戰諍，刀劍傷人，已百千歲墮地獄中，受無量苦。地獄餘罪，今得此身，續受斯苦。 ^514-3

諸比丘！如大目揵連所見，真實不異，當受持之。」 ^514-4

佛說此經已，諸比丘聞佛所說，歡喜奉行。^514-5

## 獵師經 ^s515

如是我聞：一時，佛住王舍城。 ^515-1

乃至尊者大目揵連，於路中見一大身眾生，遍身生毛，其毛似箭，皆悉火然，還燒其身，痛徹骨髓。 ^515-2

乃至佛告諸比丘：「此眾生者，過去世時，於此王舍城，曾為獵師，射諸禽獸，緣斯罪故，已百千歲墮地獄中，受無量苦。地獄餘罪，今得此身，續受斯苦。 ^515-3

諸比丘！如大目揵連所見，真實不異，當受持之。」 ^515-4

佛說此經已，諸比丘聞佛所說，歡喜奉行。^515-5

## 殺豬經 ^s516

如是我聞：一時，佛住王舍城。 ^516-1

乃至我於路中，見一大身眾生，舉體生毛，毛如〔攢茅〕，毛悉火然，還燒其身，痛徹骨髓。 ^516-2

乃至佛告諸比丘：「此眾生者，過去世時，於此王舍城，為屠豬人，〔攢〕殺群豬，緣斯罪故，已百千歲墮地獄中，受無量苦。地獄餘罪，今得此身，續受斯苦。 ^516-3

諸比丘！如大目揵連所見，真實不異，當受持之。」 ^516-4

佛說此經已，諸比丘聞佛所說，歡喜奉行。^516-5

## 斷人頭經 ^s517

如是我聞：一時，佛住王舍城。 ^517-1

乃至我於路中，見一大身無頭眾生，兩邊生目，胸前生口，身常流血，諸蟲唼食，痛徹骨髓。 ^517-2

乃至佛告諸比丘：「此眾生者，過去世時，於此王舍城，好斷人頭，緣斯罪故，已百千歲墮地獄中，受無量苦。今得此身，續受斯苦。 ^517-3

諸比丘！如大目揵連所見，真實不異，當受持之。」 ^517-4

佛說此經已，諸比丘聞佛所說，歡喜奉行。 ^517-5

如斷人頭，捉頭亦如是。^517-6

## 鍛銅人經 ^s518

如是我聞：一時，佛住王舍城。 ^518-1

乃至我於路中，見一眾生，陰卵如瓮，坐則踞上，行則肩擔。 ^518-2

乃至佛告諸比丘：「此眾生者，過去世時，於王舍城作鍛銅師，偽器欺人，緣斯罪故，已地獄中受無量苦。地獄餘罪，今得此身，續受斯苦。 ^518-3

諸比丘！如大目揵連所見，真實不異，當受持之。」 ^518-4

佛說此經已，諸比丘聞佛所說，歡喜奉行。 ^518-5

如鍛銅師，如是斗秤欺人、村主、市監，亦復如是。^518-6

## 捕魚師經 ^s519

如是我聞：一時，佛住王舍城。 ^519-1

乃至路中見一眾生，以銅鐵羅網自纏其身，火常熾然，還燒其體，痛徹骨髓，乘虛而行。 ^519-2

佛告諸比丘：「此眾生者，過去世時，於此王舍城，為捕魚師，緣斯罪故，已地獄中受無量苦。地獄餘罪，今受此身，續受斯苦。 ^519-3

諸比丘！如大目揵連所見，真實不異，當受持之。」 ^519-4

佛說此經已，諸比丘聞佛所說，歡喜奉行。 ^519-5

如捕魚師，〔捕鳥〕、網兔，亦復如是。^519-6

## 卜占女經 ^s520

如是我聞：一時，佛住王舍城。 ^520-1

乃至路中見一眾生，頂有鐵磨，盛火熾然，轉磨其頂，乘虛而行，受無量苦。 ^520-2

乃至佛告諸比丘：「此眾生者，過去世時，於此王舍城，為卜占女人，轉式卜占，欺妄惑人以求財物，緣斯罪故，已地獄中受無量苦。地獄餘罪，今得此身，續受斯苦。 ^520-3

諸比丘！如大目揵連所見，真實不異，當受持之。」 ^520-4

佛說此經已，諸比丘聞佛所說，歡喜奉行。^520-5

## 卜占師經 ^s521

如是我聞：一時，佛住王舍城。 ^521-1

乃至路中見一眾生，其身獨轉，猶若旋風，乘虛而行。 ^521-2

乃至佛告諸比丘：「此眾生者，過去世時，於此王舍城，為卜占師，誤惑多人，以求財物，緣斯罪故，已地獄中受無量苦。地獄餘罪，今得此身，續受斯苦。 ^521-3

諸比丘！如大目揵連所見，真實不異，當受持之。」 ^521-4

佛說此經已，諸比丘聞佛所說，歡喜奉行。^521-5

## 好他淫經 ^s522

如是我聞：一時，佛住王舍城。 ^522-1

乃至路中見一眾生，傴身藏行，狀如恐怖，舉體被服，悉皆火然，還燒其身，乘虛而行。 ^522-2

佛告諸比丘：「此眾生者，過去世時，於此王舍城，好行他婬，緣斯罪故，已地獄中受無量苦。地獄餘罪，今得此身，續受斯苦。 ^522-3

諸比丘！如大目揵連所見，真實不異，常受持之。」 ^522-4

佛說此經已，諸比丘聞佛所說，歡喜奉行。^522-5

## 賣色經 ^s523

如是我聞：一時，佛住〔波羅奈〕國仙人住處鹿野苑中。 ^523-1

時尊者大目揵連，尊者勒叉那比丘，晨朝共入〔波羅奈〕城乞食。於路中，尊者大目揵連思惟顧念，欣然微笑。 ^523-2

時尊者勒叉那白尊者大目揵連言：「世尊及世尊弟子，欣然微笑，必有因緣，何緣尊者今日欣然微笑？」 ^523-3

尊者大目揵連語尊者勒叉那：「此非時問，且乞食還，詣世尊前，當問此事。」 ^523-4

時俱入城，乞食還。洗足，舉衣缽，俱詣世尊，稽首禮足，退坐一面。 ^523-5

時尊者勒叉那問尊者大目揵連：「晨朝路中，何因何緣欣然微笑？」 ^523-6

尊者大目揵連語尊者勒叉那：「我於路中，見一大身眾生，舉體膿壞，臭穢不淨，乘虛而行。〔烏、鵰〕、鷲野干、餓狗，隨逐擭食，啼哭號呼。我念眾生得如是身，受如是苦，一何痛哉！」 ^523-7

佛告諸比丘：「我亦見此眾生，而不說者、恐不信故。
所以者何？如來所說，有不信者，是愚癡人，長夜受苦。 ^523-8

此眾生者，過去世時，於此波羅捺城，為女人賣色自活。時有比丘於迦葉佛所出家，彼女人以不清淨心，請彼比丘，比丘直心受請，不解其意。女人瞋恚，以不淨水灑比丘身，緣斯罪故，已地獄中受無量苦。地獄餘罪，今得此身，續受斯苦。 ^523-9

諸比丘！如大目揵連所見，真實不異，當受持之。」 ^523-10

佛說是經已，諸比丘聞佛所說，歡喜奉行。^523-11

## 瞋恚燈油灑經 ^s524

如是我聞：一時，佛住〔波羅奈〕國仙人住處鹿野苑中。 ^524-1

乃至我於路中，見一大身眾生，舉體火然，乘虛而行，啼哭號呼，受諸苦痛。 ^524-2

乃至佛告諸比丘：「此眾生者，過去世時，於此〔波羅奈〕城，為自在王第一夫人。與王共宿，起瞋恚心，以然燈油灑王身上，緣斯罪故，已地獄中受無量苦。地獄餘罪，今得此身，續受斯苦。 ^524-3

諸比丘！如大目揵連所見，真實不異，當受持之。」 ^524-4

佛說是經已，諸比丘聞佛所說，歡喜奉行。^524-5

## 憎嫉婆羅門經 ^s525

如是我聞：一時，佛住〔波羅奈〕國仙人住處鹿野苑中。 ^525-1

乃至尊者大目揵連言：「我於路中，見一眾生，舉體糞穢以塗其身，亦食糞穢，乘虛而行。臭穢苦惱，啼哭號呼。」 ^525-2

乃至佛告諸比丘：「此眾生者，過去世時，於此〔波羅奈〕城，為自在王師婆羅門。以憎嫉心，請迦葉佛、聲聞僧，以糞著飯下，試惱眾僧，緣斯罪故，已地獄中受無量苦。地獄餘罪，今得此身，續受斯苦。 ^525-3

諸比丘！如大目揵連所見，真實不異，當受持之。」 ^525-4

佛說此經已，諸比丘聞佛所說，歡喜奉行。^525-5

## 不打油經 ^s526

如是我聞：一時，佛住舍衛國祇樹給孤獨園。 ^526-1

乃至尊者大目揵連言：「我於路中，見一大身眾生，頭上有大銅鑊，熾然滿中〔烊〕銅，流灌身體，乘虛而行，啼哭號呼。」 ^526-2

乃至佛告諸比丘：「此眾生者，過去世時，於此舍衛國，迦葉佛所出家，為知事比丘。有檀越送油，應付諸比丘。時有眾多客比丘，知事比丘不時分油，待客比丘去，然後乃分。緣斯罪故，已地獄中受無量苦。地獄餘罪，今得此身，續受斯苦。 ^526-3

諸比丘！如大目揵連所見，真實不異，〔當受持之〕。」 ^526-4

佛說此經已，諸比丘聞佛所說，歡喜奉行。^526-5

## 盜取七果經 ^s527

如是我聞：一時，佛住舍衛國祇樹給孤獨園。 ^527-1

乃至尊者大目揵連言：「我於路中，見一大身眾生，有熾熱鐵丸，從身出入，乘虛而行，苦痛切迫，啼哭號呼。」 ^527-2

乃至佛告諸比丘：「此眾生者，過去世時，於此舍衛國，迦葉佛法中出家作沙彌，次守眾僧果園。盜取七果，持奉和上，緣斯罪故，已地獄中受無量苦。地獄餘罪，今得此身，續受斯苦。 ^527-3

諸比丘！如大目揵連所見，真實不異，當受持之。」 ^527-4

佛說此經已，諸比丘聞佛所說，歡喜奉行。^527-5

## 盜食石蜜經 ^s528

如是我聞：一時，佛住舍衛國。 ^528-1

乃至尊者大目揵連言：「我於路中，見一大身眾生，其舌廣長，見有利釿，炎火熾然以釿其舌，乘虛而行，啼哭號呼。」 ^528-2

乃至佛告諸比丘：「此眾生者，過去世時，於此舍衛國，迦葉佛法中出家作沙彌，以斧破石蜜，供養眾僧。著斧刃者，盜取食之，緣斯罪故，入地獄中，受無量苦。地獄餘罪，今得此身，續受斯苦。 ^528-3

諸比丘！如大目揵連所見，真實不異，當受持之。」 ^528-4

佛說此經已，諸比丘聞佛所說，歡喜奉行。^528-5

## 盜取二餅經 ^s529

如是我聞：一時，佛住舍衛國。 ^529-1

乃至尊者大目揵連言：「我於路中，〔見一〕大身眾生，有雙鐵輪，在兩脅下，熾然旋轉，還燒其身，乘虛而行，啼哭號呼。」 ^529-2

乃至佛告諸比丘：「此眾生者，過去世時，於此舍衛國，迦葉佛法中出家作沙彌，持石蜜餅供養眾僧。盜取二餅，著於掖下，緣斯罪故，已地獄中受無量苦。地獄餘罪，今得此身，續受斯苦。 ^529-3

諸比丘！如大目揵連所見，真實不異，當受持之。」 ^529-4

佛說此經已，諸比丘聞佛所說，歡喜奉行。^529-5

## 比丘經 ^s530

如是我聞：一時，佛住舍衛國。 ^530-1

乃至尊者大目揵連言：「我於路中，見一大身眾生，以熾然鐵葉以纏其身，衣被、床臥悉皆熱鐵，炎火熾然，食熱鐵丸，乘虛而行，啼哭號呼。」 ^530-2

乃至佛告諸比丘：「此眾生者，過去世時，於此舍衛國，迦葉佛法中，出家作比丘，為眾僧乞衣食。供僧之餘，輒自受用，緣斯罪故，已地獄中受無量苦。地獄餘罪，今得此身，續受斯苦。 ^530-3

諸比丘！如大目揵連所見，真實不異，當受持之。」 ^530-4

佛說此經已，諸比丘聞佛所說，歡喜奉行。 ^530-5

如比丘，如是〔比丘尼、式叉摩那、沙彌、沙彌尼〕、優婆塞、優婆夷，亦復如是。^530-6

## 駕乘牛車經 ^s531

如是我聞：一時，佛住舍衛國。 ^531-1

乃至尊者大目揵連言：「我於路中，見一大身眾生，熾然鐵車而駕其頸，拔其頸筋，及連四腳筋，以勒其頸，行熱鐵地，乘虛而去，啼哭號呼。」 ^531-2

乃至佛告諸比丘：「此眾生者，過去世時，於此舍衛國，駕乘牛車以自生活，緣斯罪故，於地獄中受無量苦。地獄餘罪，今得此身，續受斯苦。 ^531-3

諸比丘！如大目揵連所見，真實不異，當受持之。」 ^531-4

佛說此經已，諸比丘聞佛所說，歡喜奉行。^531-5

## 摩摩帝經 ^s532

如是我聞：一時，佛住舍衛國。 ^532-1

乃至尊者大目揵連言：「我於路中，見一大身眾生，其舌長廣，熾然鐵釘以釘其舌，乘虛而行，啼哭號呼。」 ^532-2

乃至佛告諸比丘：「此眾生者，過去世時，於此舍衛國，迦葉佛法中，出家作比丘，為摩摩帝。呵責諸比丘言：諸長老！汝等可去！此處儉薄，不能相供，各隨意去，求豐樂處，饒衣食所，衣、食、床臥、應病湯藥可得不乏。先住比丘悉皆捨去，客僧聞之，亦復不來。緣斯罪故，已地獄中受無量苦。地獄餘罪，今得此身，續受斯苦。 ^532-3

諸比丘！如大目揵連所見，真實不異，當受持之。」 ^532-4

佛說此經已，諸比丘聞佛所說，歡喜奉行。^532-5

## 惡口名經 ^s533

如是我聞：一時，佛住舍衛國。 ^533-1

乃至尊者大目揵連言：「我於路中，見一大身眾生，比丘之像，皆著鐵葉以為衣服，舉體火然，亦以鐵缽盛熱鐵丸而食之。」 ^533-2

乃至佛告諸比丘：「此眾生者，過去世時，於此舍衛國，迦葉佛法中，出家作比丘，作摩摩帝。惡口形名諸比丘，或言此是惡禿，此惡風法，此惡衣服。以彼惡口故，先住者去，未來不來。緣斯罪故，已地獄中受無量苦。地獄餘罪，今得此身，續受斯苦。 ^533-3

諸比丘！如大目揵連所見，真實不異，當受持之。」 ^533-4

佛說此經已，諸比丘聞佛所說，歡喜奉行。^533-5

## 好起諍訟經 ^s534

如是我聞，一時，佛住舍衛國。 ^534-1

乃至佛告諸比丘：「此眾生者，過去世時，於此舍衛國，迦葉佛法中，出家作比丘，好起諍訟，鬥亂眾僧，作諸口舌，令不和合。先住比丘厭惡捨去，未來者不來。緣斯罪故，已地獄中受無量苦。地獄餘罪，今得此身，續受斯苦。諸比丘！如大目揵連所見，真實不異，當受持之。」 ^534-2

佛說此經已，諸比丘聞佛所說，歡喜奉行。^534-3

## 獨一經 ^s535

如是我聞：一時，佛住舍衛國祇樹給孤獨園。 ^535-1

爾時，尊者阿那律，住松林精舍。 ^535-2

時尊者大目揵連，住跋祇聚落失收摩羅山恐怖稠林禽獸之處。 ^535-3

時尊者阿那律，獨一靜處，禪思思惟，作是念：有一乘道，淨眾生，離憂悲惱苦，得真如法，所謂四念處。何等為四？身身觀念處，受、心、法法觀念處。若於四念處遠離者，於賢聖法遠離；於賢聖法遠離者，於聖道遠離；聖道遠離者，於甘露法遠離；甘露法遠離者，則不能脫生老病死、憂悲惱苦。若於四念處信樂者，於聖法信樂；聖法信樂者，於聖道信樂；聖道信樂者，於甘露法信樂；甘露法信樂者，得脫生老病死、憂悲惱苦。 ^535-4

爾時，尊者大目揵連，知尊者阿那律心之所念，如力士屈申臂頃，以神通力，於跋祇聚落失收摩羅山恐怖稠林禽獸之處沒，至舍衛城松林精舍，尊者阿那律前現，語阿那律言：「汝獨一靜處，禪思思惟，作是念：有一乘道，令眾生清淨，離生老病死、憂悲惱苦，得真如法，所謂四念處。何等為四？身身觀念處，受、心、法法觀念處。 ^535-5

若於四念處不樂者，於賢聖法不樂；聖法不樂者，於聖道不樂；不樂聖道者，於甘露法亦不樂；不樂甘露法者，則不能脫生老病死、憂悲惱苦。 ^535-6a

若於四念處信樂者，樂賢聖法；樂賢聖法者，樂於聖道；樂聖道者，得甘露法；得甘露法者，得脫生老病死、憂悲惱苦耶？」 ^535-6b

尊者阿那律語尊者大目揵連言：「如是，如是！」 ^535-7

尊者大目揵連語尊者阿那律言：「云何名為樂四念處？」 ^535-8

「尊者大目揵連！若比丘，身身觀念處，心緣身，正念住，調伏、止息、寂靜，一心增進。 ^535-9a

如是受、心、法念處，正念住，調伏、止息、寂靜，一心增進。 ^535-9b

尊者大目揵連！是名比丘樂四念處。」 ^535-10

時尊者大目揵連，即如其像三昧正受，從舍衛國松林精舍〔沒〕，還至跋祇聚落失收摩羅山恐怖稠林禽獸之處。^535-11

## 【S1】 ^s536

如是我聞：一時，佛住舍衛國祇樹給孤獨園。 ^536-1

乃至尊者大目揵連問尊者阿那律：〔云何名為四念處修、習、多修習？〕 ^536-2

尊者阿那律語尊者大目揵連言：「若比丘於內身起厭離想，於內身起不厭離想、厭離不厭離俱捨想，正念、正知。 ^536-3a

如內身，如是外身、內外身；內受、外受、內外受；內心、外心、內外心；內法、外法、內外法，作厭離想、不厭離想、厭離不厭離俱捨想，住正念、正知。 ^536-3b

如是尊者大目揵連！是名四念處修、習、多修習。」 ^536-4

時尊者大目揵連，〔即〕從舍衛國松林精舍，入三昧神通力，如力士屈申臂頃，還到跋祇聚落失收摩羅山恐怖稠林禽獸住處。^536-5

## 手成浴池經 ^s537

如是我聞：一時，佛住舍衛國祇樹給孤獨園。 ^537-1

爾時，尊者大目揵連，尊者阿那律，住舍衛國手成浴池側。 ^537-2

尊者舍利弗詣尊者阿那律所，共相問訊，慰勞已，於一面坐。 ^537-3

尊者舍利弗語尊者阿那律言：「奇哉阿那律！有大德神力，於何功德修、習、多修習而能〔致〕此？」 ^537-4

尊者阿那律語尊者舍利弗言：「於四念處修、習、多修習，成此大德神力。何等為四念處？ ^537-5

內身身觀念處，精勤方便，正念、正知，調伏世間貪憂。 ^537-6a

如是外身、內外身；內受、外受、內外受；內心、外心、內外心；內法、外法、內外法觀念處，精勤方便，正念、正知，如是調伏世間貪憂。 ^537-6b

尊者舍利弗！是名四念處修、習、多修習，成此大德神力。 ^537-7

尊者舍利弗！我於四念處善修習故，於小千世界，少作方便，能遍觀察。 ^537-8

如明目士夫，於樓觀上，觀下平地種種之物。 ^537-9

我少作方便，觀察小千世界，亦復如是。 ^537-10

如是我於四念處，修、習、多修習，成此大德神力。」 ^537-11

時二正士共論議已，各從座起而去。^537-12

## 目連所問經 ^s538

如是我聞：一時，佛住舍衛國祇樹給孤獨園。 ^538-1

尊者舍利弗，尊者大目揵連，尊者阿難，尊者阿那律，住舍衛國。 ^538-2

爾時，尊者大目揵連，詣尊者阿那律所，共相問訊，慰勞已，於一面坐。 ^538-3

時尊者大目揵連問尊者阿那律：「於何功德修、習、多修習，成此大德神力？」 ^538-4

尊者阿那律語尊者大目揵連：「我於四念處修、習、多修習，成此大德神力。何等為四？ ^538-5

內身身觀繫心住，精勤方便，正念、正知，除世間貪憂。 ^538-6a

〔如是〕外身、內外身；內受、外受、內外受；內心、外心、內外心；內法、外法、內外法觀繫心住，精進方便，〔正念、正知〕，除世間貪憂。 ^538-6b

是名四念處修、習、多修習，成此大德神力，於千須彌山，以少方便，悉能觀察。 ^538-7

如明目士夫，登高山頂，觀下千多羅樹林。 ^538-8

如是我於四念處修、習、多修習，成此大德神力，以少方便，見千須彌山。 ^538-9

如是尊者大目揵連！我於四念處修、習、多修習，成此大德神力。」 ^538-10

時二正士共論議已，各從座起而去。^538-11

## 阿難所問經 ^s539

如是我聞：一時，佛住舍衛國祇樹給孤獨園。 ^539-1

尊者舍利弗，尊者大目揵連，尊者阿難，尊者阿那律，住舍衛國手成浴池側。 ^539-2

爾時，尊者阿難往尊者阿那律所，共相問訊，慰勞已，於一面坐。 ^539-3

尊者阿難問尊者阿那律：「於何功德修、習、多修習，成就如是大德大力、大神通？」 ^539-4

尊者阿那律語尊者阿難：「我於四念處修、習、多修習，成此大德大力。何等為四？ ^539-5

內身身觀念處繫心住，精勤方便，正念、正知，除世間貪憂。 ^539-6a

如是外身、內外身；內受、外受、內外受；內心、外心、內外心；內法、外法、內外法觀念處繫心住，精勤方便，除世間貪憂。 ^539-6b

如是尊者阿難！我於此四念處修、習、多修習，少方便，以淨天眼過天人眼，見諸眾生死時、生時，好色、惡色，上色、下色，善趣、惡趣，隨業受生，皆如實見。此諸眾生身惡行，口、意惡行，誹謗賢聖，邪見因緣，身壞命終，生地獄中。如是眾生身善行，口、意善行，不謗賢聖，正見成就，以是因緣，身壞命終，得生天上。 ^539-7a

譬如明目士夫，住四衢道，見諸人民若來、若去，若坐、若臥。 ^539-7b

我亦如是，於四念處修、習、多修習，成此大德大力、神通，見諸眾生死時、生時，善趣、惡趣。如是眾生身惡行，口、意惡行，誹謗賢聖，邪見因緣，生地獄中。如是眾生身善行，口、意善行，不謗賢聖，正見因緣，身壞命終，得生天上。 ^539-7c

如是尊者阿難！我於四念處修、習、多修習，成此大德大力神通。」 ^539-8

時二正士共論議已，各從座起而去。^539-9

## 所患經 ^s540

如是我聞：一時，佛住舍衛國祇樹給孤獨園。 ^540-1

爾時，尊者阿那律，在舍衛國松林精舍，身遭病苦。 ^540-2

時有眾多比丘，詣尊者阿那律所，問訊慰勞已，於一面住，語尊者阿那律言：「尊者阿那律！所患增損，可安忍不？病勢漸損，不轉增耶？」 ^540-3

尊者阿那律言：「我病不安，難可安忍，身諸苦痛，轉增無損。即說三種譬，如上《叉摩經》說。然我身已遭此苦痛，且當安忍，正念、正知。」 ^540-4

諸比丘問尊者阿那律：「心住何所，而能安忍如是大苦，正念、正知？」 ^540-5

尊者阿那律語諸比丘言：「住四念處。我於所起身諸苦痛，能自安忍，正念、正知。何等為四念處？謂內身身觀念處，乃至受、心、法觀念處。是名住於四念處，身諸苦痛，能自安忍，正念、正知。」 ^540-6

時諸正士共論議已，歡喜隨喜，各從座起而去。^540-7

## 所患經 ^s541

如是我聞：一時，佛住舍衛國祇樹給孤獨園。 ^541-1

時尊者阿那律，在舍衛國松林精舍，病差未久。 ^541-2

時有眾多比丘，往詣阿那律所，問訊慰勞已，於一面坐，問尊者阿那律：「安隱樂住不？」 ^541-3

阿那律言：「安隱樂住，身諸苦痛，漸已休息。」 ^541-4

諸比丘問尊者阿那律：「住何所住，身諸苦痛〔漸〕得安隱？」 ^541-5

尊者阿那律言：「住四念處，身諸苦痛，漸得安隱。何等為四？謂內身身觀念處，乃至法法觀念處，是名四念處。住此四念處故，身諸苦痛漸得休息。」 ^541-6

時諸正士共論議已，歡喜隨喜，各從座起而去。^541-7

## 有學漏盡經 ^s542

如是我聞：一時，佛住舍衛國祇樹給孤獨園。 ^542-1

時尊者阿那律，在舍衛國松林精舍。 ^542-2

時有眾多比丘，詣尊者阿那律所，共相問訊，慰勞已，於一面坐，問尊者阿那律：「若比丘在於學地，上求安隱涅槃住，聖弟子云何修、習、多修習，於此法律得盡諸漏，無漏心解脫，慧解脫，現法自知作證：我生已盡、梵行已立、所作已作、自知不受後有？」 ^542-3

尊者阿那律語諸比丘言：「若比丘在於學地，上求安隱涅槃心住。聖弟子云何修、習、多修習，於此法律，得盡諸漏，無漏心解脫，慧解脫，現法自知作證：我生已盡、梵行已立、所作已作、自知不受後有者，當住四念處。何等為四？謂內身身觀念處，乃至法法觀念處。如是四念處修、習、多修習，於此法律，得盡諸漏，無漏心解脫，慧解脫，現法自知作證：我生已盡、梵行已立、所作已作、自知不受後有。」 ^542-4

時諸比丘共聞尊者阿那律所說，歡喜隨喜，各從座起而去。^542-5

## 阿羅漢比丘經 ^s543

如是我聞：一時，佛住舍衛國祇樹給孤獨園。 ^543-1

時尊者阿那律，在舍衛國松林精舍住。 ^543-2

時有眾多比丘，詣尊者阿那律所，與尊者阿那律共相問訊，慰勞已，於一面坐，語尊者阿那律言：「若阿羅漢比丘諸漏已盡，所作已作，捨離重擔，離諸有結，正智心善解脫，亦修四念處耶？」 ^543-3

尊者阿那律語比丘言：「若比丘諸漏已盡，所作已作，捨離重擔，離諸有結，正智心善解脫，彼亦修四念處也。
所以者何？不得者得，不證者證，為現法樂住故。
所以者何？我亦離諸有漏，得阿羅漢，所作已作，心善解脫，亦修四念處故，不得者得、不到者到、不證者證，乃至現法安樂住。」 ^543-4

時諸正士共論議已，歡喜隨喜，各從座起而去。^543-5

## 何故出家經 ^s544

如是我聞：一時，佛住舍衛國祇樹給孤獨園。 ^544-1

時尊者阿那律，在舍衛國松林精舍。 ^544-2

時有眾多外道出家，詣尊者阿那律所，共相問訊，慰勞已，於一面坐，語尊者阿那律：「尊者何故於沙門瞿曇法中出家？」 ^544-3

尊者阿那律言：「為修習故。」 ^544-4

復問：「何所修習？」 ^544-5

答言：「謂修諸根、修諸力、修諸覺分、修諸念處，汝欲聞何等修？」 ^544-6

復問：「根、力、覺分，我不知其名字，況復問義！然我欲聞念處。」 ^544-7

尊者阿那律言：「諦聽！善思！當為汝說。若比丘內身身觀念處，乃至法法觀念處。」 ^544-8

時眾多外道出家，聞尊者阿那律所說，歡喜隨喜，各從座起而去。^544-9

## 向涅藥經 ^s545

如是我聞：一時，佛住舍衛國祇樹給孤獨園。 ^545-1

爾時，尊者阿那律，在舍衛國，住松林精舍。 ^545-2

時尊者阿那律語諸比丘：「譬如大樹，生而順下，隨浚隨輸；若伐其根，樹必當倒，隨所而順下。 ^545-3a

如是比丘修四念處，長夜順趣、浚輸，向於遠離；順趣、浚輸，向於出要；順趣、浚輸，向於涅槃。」 ^545-3b

尊者阿那律說此經已，諸比丘聞其所說，歡喜奉行。^545-4

## 澡灌杖經 ^s546

如是我聞：一時，佛住舍衛國祇樹給孤獨園。 ^546-1

爾時，尊者摩訶迦旃延，在跋蘭那聚落烏泥池測。 ^546-2

時有執澡灌杖梵志，詣摩訶迦旃延所，共相問訊，慰勞已，於一面坐，問摩訶迦旃延言：「何因何緣，王、王共諍？婆羅門、居士，婆羅門、居士共諍？」 ^546-3

摩訶迦旃延答梵志言；「貪欲繫著因緣故，王、王共諍，婆羅門、居士，婆羅門、居士共諍。」 ^546-4

梵志復問：「何因何緣，出家、出家而復共諍？」 ^546-5

摩訶迦旃延答言：「以見欲繫著故，出家、出家而復共諍。」 ^546-6

梵志復問摩訶迦旃延：「頗有能離貪欲繫著，及離此見欲繫著不？」 ^546-7

尊者摩訶迦旃延答言：「梵志！有，我大師如來、應、等正覺、明行足、善逝、世間解、無上士、調御丈夫、天人師、佛、世尊，能離此貪欲繫著，及見欲繫著。」 ^546-8

梵志復問：「佛世尊今在何所？」 ^546-9

答言：「佛世尊今在婆羅耆人中，拘薩羅國舍衛城祇樹給孤獨園。」 ^546-10

爾時，梵志從座起，整衣服，偏袒右肩，右膝著地，向佛所住處，合掌讚歎：「〔南無〕佛世尊、如來、應供、等正覺，能離欲貪諸繫著；悉能遠離貪欲縛及諸見欲〔諍〕根本。」 ^546-11

時持澡灌杖梵志，聞尊者摩訶迦旃延所說，歡喜隨喜，從座起去。^546-12

## 宿士經 ^s547

如是我聞：一時，佛住舍衛國祇樹給孤獨園。 ^547-1

尊者摩訶迦旃延，在婆羅那烏泥池側，與眾多比丘，集於食堂，為持衣事。 ^547-2

時有執杖梵志，年耆根熟，詣食堂所，於一面柱杖而住；須臾默然已，語諸比丘：「諸長老！汝等何故見老宿士，不共語、問訊、恭敬命坐？」 ^547-3

時尊者摩訶迦旃延，亦在眾中坐。時尊者摩訶迦旃延語梵志言：「我法有宿老來，皆共語、問訊、恭敬禮拜，命之令坐。」 ^547-4

梵志言：「我見此眾中，無有老於我者，不恭敬禮拜命坐。汝云何言我法見有宿老，恭敬禮拜，命其令坐？」 ^547-5

摩訶迦旃延言：「梵志！若有耆年，八十、九十，髮白齒落，成就年少法者，此非宿士。雖復年少，年二十五，色白髮黑，盛壯美滿，而彼成就耆年法者，為宿士數。」 ^547-6

梵志問言：「云何名為八十、九十，髮白齒落，而復成就年少之法？年二十五，膚白髮黑，盛壯美色，為宿士數？」 ^547-7

尊者摩訶迦旃延語梵志言：「有五欲功德，謂眼識色，愛、樂、念；耳識聲，鼻識香，舌識味，身識觸，愛、樂、念。於此五欲功德，不離貪、不離欲、不離愛、不離念、不離〔渴〕。梵志！若如是者，雖復八十、九十，髮白齒落，是名成就年少之法。 ^547-8a

雖年二十五，膚白髮黑，盛壯美色，於五欲功德，離貪、離欲、離愛、離念、離〔渴〕。若如是者，雖復年少，年二十五，膚白髮黑，盛壯美色，成就老人法，為宿士數。」 ^547-8b

爾時，梵志語尊者摩訶迦旃延：「如尊者所說義，我自省察，雖老則少；汝等雖少，成耆年法。世間多事，今便請還。」 ^547-9

尊者摩訶迦旃延言：「梵志！汝自知時。」 ^547-10

爾時，梵志聞尊者摩訶迦旃延所說，歡喜隨喜，還其本處。^547-11

## 摩偷羅經 ^s548

如是我聞：一時，佛住舍衛國祇樹給孤獨園。 ^548-1

尊者摩訶迦旃延，在稠林中住。 ^548-2

時摩偷羅國王，是西方王子，詣尊者摩訶迦旃延所，禮摩訶迦旃延足，退坐一面，問尊者摩訶迦旃延：「婆羅門自言：我第一、他人卑劣，我白、餘人黑，婆羅門清淨、非非婆羅門；是婆羅門子，從口生，婆羅門所化，是婆羅門所有。尊者摩訶迦旃延！此義云何？」 ^548-3

尊者摩訶迦旃延語摩偷羅王言：「大王！此是世間言說耳。世間言說，言婆羅門第一、餘人卑劣，婆羅門白、餘人黑，婆羅門清淨、非非婆羅門；〔是〕婆羅門，從婆羅門生，生從口生，婆羅門所化，是婆羅門所有。大王！當知業真實者，是依業者。」 ^548-4

王語尊者摩訶迦旃延：「此則略說，我所不解，願重分別！」 ^548-5

尊者摩訶迦旃延言：「今當問汝，隨問答我。」 ^548-6

即問言：「大王！汝為婆羅門王，於自國土諸婆羅門、剎利、居士、長者，此四種人悉皆召來，以財、以力，令其侍衛，先起後臥，及諸使令，悉如意不？」 ^548-7

答言：「如意。」 ^548-8

復問：「大王！剎利為王、居士為王、長者為王，於自國土所有四姓，悉皆召來，以財、以力，令其侍衛，先起後臥，及諸使令，皆如意不？」 ^548-9

答言：「如意。」 ^548-10

復問：「大王！如是四姓悉皆平等，有何差別？當知大王！四種姓者，皆悉平等，無有勝如差別之異。」 ^548-11

摩偷羅王白尊者摩訶迦旃延：「實爾，尊者！四姓皆等，無有種種勝如差別。」 ^548-12

「是故大王！當知四姓，世間言說為差別耳，乃至依業真實，無差別也。復次，大王！此國土中有婆羅門有偷盜者，當如之何？」 ^548-13

王白尊者摩訶迦旃延：「婆羅門中有偷盜者，或鞭、或縛、或驅出國，或罰其金，或截手、足、耳、鼻，罪重則殺。及其盜者，然婆羅門則名為賊。」 ^548-14

復問：「大王！若剎利、居士、長者中，有偷盜者，當復加何？」 ^548-15

王白尊者摩訶迦旃延：「亦鞭、亦縛，亦驅出國，亦罰其金，亦復斷截手、足、耳、鼻，罪重則殺。」 ^548-16

「如是大王！豈非四姓悉平等耶？為有種種差別異不？」 ^548-17

王白尊者摩訶迦施延：「如是義者，實無種種勝如差別。」 ^548-18

尊者摩訶迦旃延復語王言：「當知大王！四種姓者，世間言說，言婆羅門第一、餘悉卑劣，婆羅門白、餘人悉黑，婆羅門清淨、非非婆羅門。〔當知業真實，業依〕。」 ^548-19

復問：「大王！婆羅門殺生、偷盜、邪婬、妄言、惡口、兩舌、綺語、貪、恚、邪見，作十不善業跡已，為生惡趣耶？善趣耶？於阿羅呵所，為何所聞？」 ^548-20a

王白尊者摩訶迦旃延：「婆羅門、作十不善業跡，當墮惡趣。阿羅呵所，作如是聞。」 ^548-20b

剎利、居士、長者，亦如是說。 ^548-20c

復問：「大王！若婆羅門行十善業跡，離殺生乃至正見，當生何所，為善趣耶？為惡趣耶？於阿羅呵所，為何所聞？」 ^548-21a

王白尊者摩訶迦旃延：「若婆羅門行十善業跡者，當生善趣。阿羅呵所，作如是聞。」 ^548-21b

如是剎利、居士、長者，亦如是說。 ^548-21c

復問：「云何大王！如是四姓為平等不？為有種種勝如差別？」 ^548-22

王白尊者摩訶迦旃延：「如是義者，則為平等，無有種種勝如差別。」 ^548-23

「是故大王！當知四姓悉平等耳，無有種種勝如差別。世間言說故，有婆羅門第一、〔餘人卑劣〕，婆羅門白、餘者悉黑，婆羅門清淨、非非婆羅門；婆羅門生，生從口生，婆羅門作，婆羅門化，婆羅門所有。當知業，真實業依。」 ^548-24

王白尊者摩訶迦旃延：「實如所說，皆是世間言說，故有婆羅門勝、餘者卑劣，婆羅門白、餘者悉黑，婆羅門清淨、非非婆羅門；婆羅門生，生從口生，婆羅門化，婆羅門所有。皆是業真實，依於業。」 ^548-25

爾時，摩偷羅王聞尊者摩訶迦旃延所說，歡喜隨喜，作禮而去。^548-26

## 迦梨經 ^s549

如是我聞：一時，佛住舍衛國祇樹給孤獨園。 ^549-1

爾時，尊者摩訶迦旃延，住阿槃提國拘羅羅吒精舍。 ^549-2

尊者摩訶迦旃延，晨朝著衣持缽，入拘羅羅吒，次第乞食，至迦梨迦優婆夷舍。 ^549-3

時優婆夷見尊者摩訶迦旃延，即敷床坐，請令就坐。前禮尊者摩訶迦旃延足，退住一面，白尊者摩訶迦旃延：「如世尊所說，〔答僧耆多童女所問偈〕：
實義存於心，寂滅而不亂，降伏諸勇猛，可愛端正色。
一心獨靜思，服食妙禪樂，是則為遠離，世間諸伴黨。
世間諸伴黨，無習近我者。 ^549-4

尊者摩訶迦旃延！世尊此偈，其義云何？」 ^549-5

尊者摩訶迦旃延語優婆夷言：「姊妹！有一沙門、婆羅門言：地一切入處正受，此則無上，為求此果。 ^549-6

姊妹！若沙門、婆羅門於地一切入處正受，清淨鮮白者，則見其本、見患、見滅、見滅道跡。以見本、見患、見滅、見滅道跡故，得真實義存於心，寂滅而不亂。姊妹！如是水一切入處、火一切入處、風一切入處、青一切入處、黃一切入處、赤一切入處、白一切入處、空一切入處、識一切入處，為無上者，為求此果。姊妹！若有沙門、婆羅門，乃至於識處一切入處正受，清淨鮮白者，見本、見患、見滅、見滅道跡。以見本、見患、見滅、見滅道跡故，是則實義存於心，寂滅而不亂，善見、善入。是故世尊答僧耆多童女所問偈：
實義存於心，寂滅而不亂，降伏諸勇猛，可愛端正色。
一心獨靜思，服食妙禪樂，是則為遠離，世間之伴黨。
世間諸伴黨，無習近我者。 ^549-7

如是姊妹！我解世尊以如是義故，說如是偈。」 ^549-8

優婆夷言：「善哉！尊者說真實義，唯願尊者受我請食。」 ^549-9

時尊者摩訶迦旃延，默然受請。 ^549-10

時迦梨迦優婆夷，知尊者摩訶迦旃延受請已，即辦種種淨美飲食，恭敬尊重，自手奉食。 ^549-11

時優婆夷知尊者摩訶迦旃延食已，洗缽，澡嗽訖，敷一卑坐，於尊者摩訶迦旃延前恭敬聽法。 ^549-12

尊者摩訶迦旃延，為迦梨迦優婆夷種種說法，示、教、照、喜。示、教、照、喜已，從座起而去。^549-13

## 離經 ^s550

如是我聞：一時，佛住舍衛國祇樹給孤獨園。 ^550-1

爾時，尊者摩訶迦旃延，在舍衛國祇樹給孤獨園。 ^550-2

尊者摩訶迦旃延語諸比丘：「佛世尊如來、應、等正覺所知所見，說〔六〕法，出苦處昇於勝處，說一乘道淨諸眾生，離諸惱苦，憂悲悉滅，得真如法。何等為六？ ^550-3

謂聖弟子念如來、應、等正覺所行法，〔念〕如來、應、等正覺、明行足、善逝、世間解、無上士、調御丈夫、天人師、佛、世尊。聖弟子念如來應所行法故，離貪欲覺，離瞋恚覺，離害覺，如是聖弟子出染著心。何等為染著心？謂五欲功德。於此五欲功德，離貪、恚、癡，安住正念、正智，乘於直道，修習念佛，正向涅槃。是名如來、應、等正覺所知所見，說第一出苦處，昇於勝處，一乘道淨於眾生，離苦惱，滅憂悲，得如實法。 ^550-4a

復次，聖弟子念於正法，念於世尊現法律，離諸熱惱，非時通達，即於現法，緣自覺悟。爾時，聖弟子念此正法時，不起欲覺、瞋恚、害覺，如是聖弟子出染著心。何等為染著心？謂五欲功德。於此五欲功德，離貪、恚、癡，安住正念、正知，乘於直道，修習念法，正向涅槃。是名如來、應、等正覺所知所見，說第二出苦處，昇於勝處，一乘道淨於眾生，離苦惱，滅憂悲，得如實法。 ^550-4b

復次，聖弟子念於僧法，善向、正向、直向、等向，修隨順行，謂向須陀洹、得須陀洹果、向斯陀含、得斯陀含、向阿那含、得阿那含、向阿羅漢、得阿羅漢，如是四雙八士，是名世尊弟子僧；戒具足、定具足、慧具足、解脫具足、解脫知見具足，供養恭敬禮拜處，世間無上福田。聖弟子如是念僧時，爾時，聖弟子不起欲覺、瞋恚、害覺，如是聖弟子出染著心。何等為染著心？謂五欲功德。於此五欲功德，離貪、恚、癡，安住正念、正知，乘於直道，修習念僧，正向涅槃。是名如來、應、等正覺所知所見，說第三出苦處，昇於勝處，一乘道淨於眾生，離苦惱，滅憂悲，得如實法。 ^550-4c

復次，聖弟子念於戒德，念不缺戒、不斷戒、純厚戒、不離戒、非盜取戒、善究竟戒、可讚歎戒、梵行不憎惡戒。若聖弟子念此戒時，自念身中所成就戒。當於爾時，不起欲覺、瞋恚、害覺，如是聖弟子出染著心。何等為染著心？謂五欲功德。於此五欲功德，離貪、恚、癡，安住正念、正知，乘於直道，修戒念，正向涅槃。是名如來、應、等正覺所知所見，說第四出苦處，昇於勝處，一乘道淨於眾生，離苦惱，滅憂悲，得如實法。 ^550-4d

復次，聖弟子自念施法，心自欣慶：我今離慳貪垢，〔雖〕在居家，解脫心施，常施，捨施，樂施，具足施，平等施。若聖弟子念於自所施法時，不起欲覺、瞋恚、害覺，如是聖弟子出染著心。於何染著？謂五欲功德。於此五欲功德，離貪、恚、癡，安住正念、正知，乘於直道，修施念，正向涅槃。是名如來、應、等正覺所知所見，說第五出苦處，昇於勝處，一乘道淨於眾生，離苦惱，滅憂悲，得如實法。 ^550-4e

復次，聖弟子念於天德，念四王天、三十三天、炎摩天、兜率陀天、化樂天、他化自在天，清淨信心，於此命終，生彼諸天；我亦如是信、戒、施、聞、慧，於此命終，生彼天中。如是聖弟子念天功德時，不起欲覺、瞋恚、害覺，如是聖弟子出染著心。於何染著？謂五欲功德。於此五欲功德，離貪、恚、癡，安住正念、正知，乘於直道，修天念，正向涅槃。是名如來、應、等正覺所知所見，說第六出苦處，昇於勝處，一乘道淨於眾生，離苦惱，滅憂悲，得如實法。」 ^550-4f

尊者摩訶迦旃延說此經已，諸比丘聞其所說，歡喜奉行。^550-5

## 訶梨經 ^s551

如是我聞：一時，佛住舍衛國祇樹給孤獨園。 ^551-1

爾時，尊者摩訶迦旃延，住釋氏訶梨聚落精舍。 ^551-2

時訶梨聚落長者，詣尊者摩訶迦旃延所，稽首禮足，退坐一面，白尊者摩訶迦旃延：「如世尊義品〔答摩揵提所問偈〕：
斷一切諸流，亦塞其流源，聚落相習近，牟尼不稱歎。
虛空於五欲，永以不還滿；世間諍言訟，畢竟不復為。 ^551-3

尊者摩訶迦旃延！此偈有何義？」 ^551-4a

尊者摩訶迦旃延答長者言：「眼流者，眼識起貪，依眼界貪欲流出，故名為流。耳、鼻、舌、身，意流者，謂意識起貪，依意界貪識流出，故名為流。」 ^551-4b

長者復問尊者摩訶迦旃延：「云何名為不流？」 ^551-5a

尊者迦旃延語長者言：「謂〔眼〕、眼識，眼識所識色，依生愛喜，彼若盡、無欲、滅、息沒，是名不流。耳、鼻、舌、身，意、意識，意識所識法，依生貪欲，彼若盡、無欲、滅、息沒，是名不流。」 ^551-5b

復問：「云何〔流源〕？」 ^551-6a

尊者摩訶迦旃延答言：「謂緣眼及色，生眼識，三事和合生觸，緣觸生受──樂受、苦受、不苦不樂受，依此染著流。耳、鼻、舌、身，意、意識，意識〔所識〕法，三事和合生觸，緣觸生受──樂受、苦受、不苦不樂受，依此受生愛喜流，是名流源。」 ^551-6b

「云何亦塞其流源？」 ^551-7a

「謂眼界取心法境界繫著、使，彼若盡、無欲、滅、息沒，是名塞流源；耳、鼻、舌、身，意取心法境界繫著、使，彼若盡、無欲、滅、息沒，是名亦塞其流源。」 ^551-7b

復問：「云何名習近相讚歎？」 ^551-8a

尊者摩訶迦旃延答言：「在家、出家共相習近，同喜、同憂，同樂、同苦，凡所為作，悉皆共同，是名習近相讚歎。」 ^551-8b

復問：「云何不讚歎？」 ^551-9a

「在家、出家，不相習近，不同喜、不同憂、不同苦、不同樂，凡所為作，悉不相悅可，是名不相讚歎。」 ^551-9b

「云何不空欲？」 ^551-10a

「謂五欲功德，眼識色，愛樂念長養，愛欲深染著；耳、聲，鼻、香，舌、味，身、觸，愛樂念長養，愛欲深染著。於此五欲，不離貪、不離愛、不離念、不離渴，是名不空欲。」 ^551-10b

「云何名空欲？」 ^551-11a

「謂於此五欲功德，離貪、離欲、離愛、離念、離渴，是名空欲。說我繫著、使，是名心法還復滿。 ^551-11b

彼阿羅漢比丘，諸漏已盡，斷其根本，如截多羅樹頭，於未來世更不復生，云何當復與他諍訟！是故世尊說《義品答摩揵提所問》：
若斷一切流，亦塞其流源，聚落相習近，牟尼不稱歎。
虛空於諸欲，永已不還滿；不復與世間，共言語諍訟。 ^551-12

是名如來所說偈義分別也。」 ^551-13

爾時，訶梨聚落長者，聞尊者摩訶迦旃延所說，歡喜隨喜，作禮而去。^551-14

## 訶梨經 ^s552

如是我聞：一時，佛住舍衛國祇樹給孤獨園。 ^552-1

爾時，尊者摩訶迦旃延，住釋氏訶梨聚落精舍。 ^552-2

時訶梨聚落主長者，詣尊者摩訶迦旃延所，稽首禮足，退坐一面，白尊者摩訶迦旃延：「如世尊於界隔山天帝釋石窟說言：憍尸迦！若沙門、婆羅門，無上愛盡解脫，心正善解脫，究竟邊際、究竟無垢、究竟梵行、畢竟清淨。云何於此法律，究竟邊際、究竟無垢、究竟梵行、畢竟清淨？」 ^552-3

尊者摩訶迦旃延語長者言：「謂眼、眼識、眼識所識色，相依生喜，彼若盡、無欲、滅、息沒，於此法律究竟邊際、究竟無垢、究竟梵行、畢竟清淨。 ^552-4a

耳、鼻、舌、身，意、意識、意識所識法，相依生喜，彼若盡、〔無欲〕、滅、息沒，比丘於此法律，〔究竟邊際〕、究竟無垢、究竟梵行、畢竟清淨。」 ^552-4b

時訶梨聚落主長者，聞尊者摩訶迦旃延所說，歡喜隨喜，作禮而去。^552-5

## 訶梨經 ^s553

如是我聞：一時，佛住舍衛國祇樹給孤獨園。 ^553-1

爾時，尊者摩訶迦旃延，在釋氏訶梨聚落。 ^553-2

〔時〕聚落主長者，詣尊者靡訶迦旃延所，稽首禮足，退坐一面，問尊者摩訶迦旃延：「如世尊界隔山石窟中，為天帝釋說言：憍尸迦！若沙門、婆羅門，無上愛盡解脫，心善解脫，究竟〔邊際〕、究竟無垢、究竟梵行、畢竟清淨。云何於此法律，究竟邊際、究竟無垢、究竟梵行、畢竟清淨？」 ^553-3

尊者迦旃延語長者言：「若比丘眼界取心法境界繫著、使，彼若盡、無欲、〔滅〕、息沒，於此法律，究竟邊際、究竟無垢、究竟梵行、〔畢〕竟清淨。 ^553-4a

耳、鼻、舌、〔身〕，意界取心法境界繫著、使，若盡、離〔欲〕、滅、息沒，於此法律，究竟邊際、究竟無垢、究竟梵行、畢竟清淨。」 ^553-4b

時訶梨聚落主長者，聞尊者摩訶迦旃延所說，歡喜隨喜，作禮而去。^553-5

## 訶梨經 ^s554

如是我聞：一時，佛住舍衛國祇樹給孤獨園。 ^554-1

爾時，尊者摩訶迦旃延，住釋氏訶梨聚落。 ^554-2

時訶梨聚落主長者，身遭病苦。尊者摩訶迦旃延，聞訶梨聚落主長者身遭病苦。聞已，晨朝著衣持缽，入訶梨聚落乞食，次第入訶梨聚落主長者舍。 ^554-3

訶梨聚落主長者，遙見尊者摩訶迦旃延，從座欲起。 ^554-4

尊者摩訶迦旃延見長者欲起，即告之言：「長者莫起！幸有餘座，我自可坐於餘座。」 ^554-5

語長者言：「云何長者！病可忍不？身諸苦痛漸差愈不？得無增耶？」 ^554-6

長者答言：「尊者！我病難忍，身諸苦痛轉增無損。即說三種譬，如前《叉摩比丘經》說。」 ^554-7

尊者摩訶迦旃延語長者言：「是故汝當修佛不壞淨、法不壞淨、僧不壞淨、聖戒成就，當如是學。」 ^554-8

長者答言：「如佛所說四不壞淨，我悉成就；我今成就佛不壞淨、法不壞淨、僧不壞淨、聖戒成就。」 ^554-9

尊者摩訶迦旃延語長者言：「汝當依此四不壞淨，修習六念。 ^554-10

長者！當念佛功德，此如來、應、等正覺、明行足、善逝、世間解、無上士、調御丈夫、天人師、佛、世尊。 ^554-11a

念法功德，於世尊正法律，現法、離諸熱惱、非時、通達、緣自覺悟。 ^554-11b

念僧功德，善向、正向、直向、等向，修隨順行，謂向須陀洹、得須陀洹、向斯陀含、得斯陀含、向阿那含、得阿那含、向阿羅漢、得阿羅漢，如是四雙八士，是名世尊弟子僧；具足戒、定、慧、解脫、解脫知見，供養恭敬尊重之處，堪為世間無上福田。 ^554-11c

念戒功德，自持正戒，不毀、不缺、不斷、不壞、非盜取戒、究竟戒、可讚歎戒、梵行戒、不憎惡戒。 ^554-11d

念施功德，自念布施，心自欣慶，捨除慳貪，雖在居家，解脫心施、常施、樂施、具足施、平等施。 ^554-11e

念天功德，念四王天、三十三天、炎摩天、兜率陀天、化樂天、他化自在天，清淨信、戒，於此命終，生彼天中。我亦如是清淨信、戒、施、聞、慧，生彼天中。長者！如是〔當〕依四不壞淨，增六念處。」 ^554-11f

長者白尊者摩訶迦旃延：「世尊說依四不壞淨，增六念處，我悉成就；我當修習念佛功德，念法、念僧、念戒、念施、念天。」 ^554-12

尊者摩訶迦旃延語長者言：「善哉長者！能自記說，得阿那含。」 ^554-13

是時長者白尊者摩訶迦旃延：「願於此食。」 ^554-14

尊者摩訶迦旃延，默然受請。 ^554-15

訶梨聚落主長者，知尊者摩訶迦旃延受請已，具種種淨美食，自手供養。 ^554-16

飯食訖，澡缽洗嗽畢，〔尊者摩訶迦旃延〕為長者種種說法，示、教、照、喜。示、教、照、喜已，從座起去。^554-17

## 訶梨經 ^s555

如是我聞：一時，佛住舍衛國祇樹給孤獨園。 ^555-1

爾時，尊者摩訶迦旃延，於釋氏訶梨聚落住。 ^555-2

時有八城長者，名曰陀施，身遭病苦。 ^555-3

尊者摩訶迦旃延，聞陀施長者身遭苦患，晨朝著衣持缽，入八城乞食，次到陀施長者舍，如《訶梨長者經》廣說。^555-4

## 無相心三昧 ^s556

如是我聞：一時，佛住娑祇城安禪林中。 ^556-1

爾時，眾多比丘尼詣佛所，稽首禮足，退住一面。 ^556-2

爾時，世尊為眾多比丘尼，種種說法，示、教、照、喜；示、教、照、喜已，默然住。 ^556-3

時諸比丘尼白佛言：「世尊！若無相心三昧，〔不踊〕、不沒，解脫已住，住已解脫。此無相心三昧，世尊說是何果、何功德？」 ^556-4

佛告諸比丘尼：「若無相心三昧，不踊、不沒，解脫已住，住已解脫。此無相心三昧，智果、智功德。」 ^556-5

時諸比丘尼聞世尊所說，歡喜隨喜，作禮而去。時眾多比丘尼，往詣尊者阿難所，稽首禮足，退坐一面，白尊者阿難：「若無相心三昧，不踊、不沒，解脫已住，住已解脫。此三昧，說是何果、何功德？」 ^556-6

尊者阿難語諸比丘尼：「姊妹！若無相心三昧，不踊、不沒，解脫已住，住已解脫，世尊說是智果、智功德。」 ^556-7

諸比丘尼言：「奇哉！尊者阿難！大師及弟子，同句、同味、同義，所謂第一句義。今諸比丘尼詣世尊所，以如是句、如是味、如是義問世尊，世尊亦〔以〕如是句、如是味、如是義為我等說，如尊者阿難所說不異。是故奇特！大師及弟子，同句、同味、同義。」 ^556-8

時諸比丘尼聞尊者阿難所說，歡喜隨喜，作禮而去。^556-9

## 闍知羅經 ^s557

如是我聞：一時，佛住拘睒彌國瞿師羅園。 ^557-1

爾時，尊者阿難亦在彼住。 ^557-2

時有闍知羅比丘尼，詣尊者阿難所，稽首禮足，退坐一面，問尊者阿難：「若無相心三昧，不踊、不沒，解脫已住，住已解脫。尊者阿難！世尊說此何果、何功德？」 ^557-3

尊者阿難語闍知羅比丘尼：「若無相心三昧不踊、不沒，解脫已住，住已解脫，世尊說是智果、智功德。」 ^557-4

闍知羅比丘尼言：「奇哉尊者阿難！大師及弟子，同句、同味、同義。尊者阿難！昔於一時，佛在娑祇城安禪林中，時有眾多比丘尼，往詣佛所，問如此義。爾時，世尊以如是句、如是味、如是義，為諸比丘尼說。是故當知奇特！大師、弟子，所說同句、同味、同義，所謂第一句義。」 ^557-5

時闍知羅比丘尼聞尊者阿難所說，歡喜隨喜，作禮而去。 ^557-6

如闍知羅比丘尼，迦羅跋比丘尼亦爾。^557-7

## 阿難經 ^s558

如是我聞：一時，佛住俱睒彌國瞿師羅園。 ^558-1

爾時，尊者阿難亦住俱睒彌國瞿師羅園。 ^558-2

時有異比丘得無相心三昧，作是念：我若詣尊者阿難所，問尊者阿難：若比丘得無相心三昧，不踊、不沒，解脫已住，住已解脫，此無相心三昧何果？世尊說此何功德？尊者阿難若問我言：比丘！汝得此無相心三昧耶？我未曾有實問異答。我當隨逐尊者阿難，脫有餘人問此義者，因而得聞。 ^558-3

彼比丘即隨尊者阿難，經六年中，無有餘人問此義者，即自問尊者阿難：「若比丘問：無相心三昧不踊、不沒，解脫已住，住已解脫，世尊說此是何果、何功德？」 ^558-4

尊者阿難問彼比丘言：「比丘！汝得此三昧？」 ^558-5

彼比丘默然住。 ^558-6

尊者阿難語彼比丘言：「若比丘得無相心三昧，不踊、不沒，解脫已住，住已解脫，世尊說此是智果、智功德。」 ^558-7

尊者阿難說此法時，異比丘聞其所說，歡喜奉行。^558-8

## 迦摩經 ^s559

如是我聞：一時，佛住波羅利弗妒路國。 ^559-1

尊者阿難，及尊者迦摩，亦在波羅利弗妒路雞林精舍。 ^559-2

時尊者迦摩詣尊者阿難所，共相問訊，慰勞已，於一面坐，語尊者阿難：「奇哉！尊者阿難！有眼、有色，有耳、有聲，有鼻、有香，有舌、有味，有身、有觸，有意、有法，而有比丘有是等法，能不覺知。云何尊者阿難？彼比丘為有想不覺知，為無想故不覺知？」 ^559-3

尊者阿難語迦摩比丘言：「有想者亦不覺知，況復無想！」 ^559-4

復問：「尊者阿難！何等為有想，於有而不覺知？」 ^559-5

尊者阿難語迦摩比丘言：「若比丘離欲惡不善法，有覺、有觀，離生喜樂，初禪具足住，如是有想比丘，有法而不覺知。如是第二，第三，第四禪，空入處，識入處，無所有入處具足住，如是有想比丘，有法而不覺知。云何〔無想，於有法而不覺知〕？如是比丘一切想不憶念，無想心三昧，身作證具足住，是名比丘無想，於有法而不覺知。」 ^559-6

尊者迦摩比丘復問尊者阿難：「若比丘無想心三昧，不踊、不沒，解脫已住，住已解脫，世尊說此是何果、何功德？」 ^559-7

尊者阿難語迦摩比丘言：「若比丘無想心三昧不踊、不沒，解脫已住，住已解脫，世尊說此是智果、智功德。」 ^559-8

時二正士共論議已，歡喜隨喜，各從座起去。^559-9

## 度量經 ^s560

如是我聞：一時，佛住俱睒彌國瞿師羅園。 ^560-1

爾時，尊者阿難亦在彼住。 ^560-2

時尊者阿難告諸比丘：「若比丘、比丘尼，於我前自記說，我當善哉慰勞問訊，或求以四道。何等為四？ ^560-3

若比丘、比丘尼坐，作如是住心、善住心、局住心、調伏心、止、觀、一心、等受分別，於法量度，修、習、多修習已，得斷諸使。若有比丘、比丘尼，於我前自記說，我則如是善哉慰喻，或求是名說初道。 ^560-4a

復次，比丘、比丘尼正坐思惟，於法選擇、思量，住心、善住、局住、調伏、止、觀、一心、等受，如是正向多住，得離諸使。若有比丘、比丘尼，於我前自記說，我當如是善哉慰喻，或求是名第二說道。 ^560-4b

復次，比丘、比丘尼為掉亂所持，以調伏心坐、正坐，住心、善住心、局住心、調伏、止、觀、一心、等受，〔如是〕正向多住已，則斷諸使。若有比丘、比丘尼，於我前自記說，我則如是善哉慰喻，或求是名第三說道。 ^560-4c

復次，比丘、比丘尼，止觀和合俱行，作如是正向多住，則斷諸使。若比丘、比丘尼，於我前自記說者，我則如是善哉慰喻教誡，或求是名第四說道。」 ^560-4d

時諸比丘聞尊者阿難所說，歡喜奉行。^560-5

## 婆羅門經 ^s561

如是我聞：一時，佛住俱睒彌國瞿師羅園。 ^561-1

尊者阿難亦在彼住。 ^561-2

時有異婆羅門，詣尊者阿難所，共相問訊，慰勞已，於一面坐，問尊者阿難：「何故於沙門瞿曇所修梵行？」 ^561-3

尊者阿難語婆羅門：「為斷故。」 ^561-4

復問：「尊者！何所斷？」 ^561-5

答言：「斷愛。」 ^561-6

復問：「尊者阿難！何所依而得斷愛？」 ^561-7

答言：「婆羅門！依於欲而斷愛。」 ^561-8

復問：「尊者阿難！豈非無邊際？」 ^561-9

答言：「婆羅門！非無邊際，如是有邊際，非無邊際。」 ^561-10

復問：「尊者阿難！云何有邊際，非無邊際？」 ^561-11

答言：「婆羅門！我今問汝，隨意答我。婆羅門！於意云何？汝先有欲，來詣精舍不？」 ^561-12

婆羅門答言：「如是，阿難！」 ^561-13

「如是，婆羅門！來至精舍已，彼欲息不？」 ^561-14

〔答言：「如是，尊者！」〕 ^561-15

〔復問：「婆羅門！汝先有彼精進方便籌量，來詣精舍不？」〕 ^561-16

答言：「如是，尊者阿難！彼精進方便籌量，來詣精舍。」 ^561-17

復問：「至精舍已，彼精進方便籌量息不？」 ^561-18

答言：「如是，尊者！」 ^561-19

阿難復語婆羅門：「如是婆羅門！如來、應、等正覺所知所見，說四如意足，以一乘道淨眾生，滅苦惱，斷憂悲。何等為四？ ^561-20

欲定斷行成就如意足，精進定、心定、思惟定斷行成就如意足。 ^561-21

如是聖弟子修欲定斷行成就如意足，依離、依無欲、依出要、依滅、向於捨，乃至斷愛；愛斷已，彼欲亦息。 ^561-22a

修精進定、心定、思惟定斷行成就，依離、依無欲、依出要、依滅、向於捨，乃至愛盡；愛盡已，思惟則息。 ^561-22b

婆羅門！於意云何？此非邊際耶？」 ^561-23

婆羅門言：「尊者阿難！此是邊際，非不邊際。」 ^561-24

爾時婆羅門聞尊者阿難所說，歡喜隨喜，從座起去。
根相應^561-25

## 瞿師羅經 ^s562

如是我聞：一時，佛住拘睒彌國瞿師羅園。尊者阿難亦在彼住。 ^562-1

爾時瞿師羅長者，詣尊者阿難所，稽首禮足，退坐一面，白尊者阿難：「云何名為世間說法者？云何名世間善向？云何名世間善到？」 ^562-2

尊者阿難語瞿師羅長者：「我今問汝，隨意答我。長者！於意云何？若有說法，調伏貪欲、調伏瞋恚、調伏愚癡，得名世間說法者不？」 ^562-3

長者答言：「尊者阿難！若有說法，能調伏貪欲、瞋恚、愚癡，是則名為世間說法〔者〕。」 ^562-4

復問：「長者！於意云何？若世間向調伏貪欲、調伏瞋恚、調伏愚癡，是名世間善向？若世間已調伏貪欲、瞋恚、愚癡，是名善到耶，為非耶？」 ^562-5

長者答言：「尊者阿難！若調伏貪欲，已斷無餘，瞋恚、愚癡已斷無餘，是名善到。」 ^562-6

尊者阿難答言：「長者！我試問汝，汝便真實答我，其義如此，當受持之。」 ^562-7

瞿師羅長者聞尊者阿難所說，歡喜隨喜，作禮而去。^562-8

## 尼揵經 ^s563

如是我聞：一時，佛住毘舍離獼猴池側重閣講堂。尊者阿難亦在彼住。 ^563-1

爾時，無畏離車是尼揵弟子，聰明童子離車是阿耆毘弟子，俱往尊者阿難所，共相問訊，慰勞已，於一面坐。 ^563-2

時無畏離車語尊者阿難：「我師尼揵子，滅熾然法，清淨超出，為諸弟子說如是道：宿命之業，行苦行故，悉能吐之。身業不作，斷截橋梁，於未來世無復諸漏，諸業永盡。業永盡故，眾苦永盡；苦永盡故，究竟苦邊。尊者阿難！此義云何？」 ^563-3

尊者阿難語離車言：「如來、應、等正覺所知所見，說三種離熾然，清淨超出道，以一乘道淨眾生，離憂悲，越苦惱，得真如法。何等為三？ ^563-4

如是聖弟子住於淨戒，受波羅提木叉，威儀具足，信於諸罪過，生怖畏想。受持如是具足淨戒，宿業漸吐，得現法、離熾然、不待時節、能得正法、通達、現見觀察、智慧自覺。離車長者！是名如來、應、等正覺說所知所見，說離熾然，清淨超出，以一乘道淨眾生，滅苦惱，越憂悲，得真如法。 ^563-5a

復次，離車！如是淨戒具足，離欲惡不善法，乃至第四禪具足住，是名如來、應、等正覺，說離熾然，乃至得如實法。 ^563-5b

復有三昧正受，於此苦聖諦如實知，此苦集聖諦、苦滅聖諦、苦滅道跡聖諦如實知。具足如是智慧，〔新〕業更不造，宿業漸已斷，得現正法、離諸熾然、不待時節、通達、現見、生自覺智。離車！是名如來、應、等正覺所知所見，說第三離熾然，清淨超出，以一乘道淨眾生，離苦惱，滅憂悲，得如實法。」 ^563-5c

爾時，尼揵弟子離車無畏，默然住。 ^563-6

爾時，阿耆毘弟子離車聰慧，重語離車無畏言：「怪哉無畏！何默然住？於如來、應、等正覺所說，所知所見善說法，聞不隨喜耶？」 ^563-7

離車無畏答言：「我思惟其義，故默然住耳。誰聞世尊沙門瞿曇所說法不隨喜者！若有聞沙門瞿曇說法而不隨喜者，此則愚夫，長夜當受非義不饒益苦。」 ^563-8

時尼揵弟子離車無畏，阿耆毘弟子聰慧，重聞佛所說法，尊者阿難陀所說，歡喜隨喜，從座起去。^563-9

## 比丘尼經 ^s564

如是我聞：一時，佛住舍衛國祇樹給孤獨園。尊者阿難亦在彼住。 ^564-1

時有異比丘尼，於尊者阿難所起染著心，遣使白尊者阿難：「我身遇病苦，唯願尊者哀愍見看！」 ^564-2

尊者阿難晨朝著衣持缽，往彼比丘尼所。 ^564-3

彼比丘尼遙見尊者阿難來，露身體，臥床上。 ^564-4

尊者阿難遙見彼比丘尼身，即自攝斂諸根，迴身背住。 ^564-5

彼比丘尼見尊者阿難，攝斂諸根，迴身背住，即自慚愧，起著衣服。敷坐具，出迎尊者阿難，請令就坐，稽首禮足，退住一面。 ^564-6

時尊者阿難為說法言：「姊妹！如此身者，穢食長養，憍慢長養，愛所長養，婬欲長養。姊妹！依穢食者，當斷穢食；依於慢者，當斷憍慢；依於愛者，當斷愛欲。 ^564-7

姊妹！云何名依於穢食當斷穢食？謂聖弟子於食，計數思惟而食，無著樂想，無憍慢想，無摩拭想，無莊嚴想；為持身故，為養活故，治飢渴病故，攝受梵行故。宿諸受令滅，新諸受不生，崇習長養，若力、若樂、若觸，當如是住。 ^564-8a

譬如商客，以酥油膏以膏其車，無染著想，無憍慢想，無摩拭想，無莊嚴想，為運載故。如病瘡者，塗以酥油，無著樂想，無憍慢想，無摩拭想，無莊嚴想，為瘡愈故。 ^564-8b

如是聖弟子計數而食，無染著想，無憍慢想，無摩拭想，無莊嚴想；為養活故，治飢渴故，攝受梵行故；宿諸受離，新諸受不起，若力、若樂、若無罪觸，安隱住。姊妹！是名依食斷食。 ^564-8c

依慢斷慢者，云何依慢斷慢？謂〔聖〕弟子，聞某尊者、某尊者弟子，盡諸有漏，無漏心解脫、慧解脫，現法自知作證：我生已盡、梵行已立、所作已作、自知不受後有。聞已，作是念：彼聖弟子盡諸有漏，乃至自知不受後有。我今何故不盡諸有漏？何故不自知不受後有？當於爾時，則能斷諸有漏，乃至自知不受後有。姊妹！是名依慢斷慢。 ^564-9

姊妹！云何依愛斷愛？謂聖弟子聞某尊者、某尊者弟子，盡諸有漏，乃至自知不受後有。我等何不盡諸有漏，乃至自知不受後有？彼於爾時，能斷諸有漏，乃至自知不受後有。姊妹！是名依愛斷愛。 ^564-10

姊妹！無所行者，斷截婬欲和合橋梁。」 ^564-11

尊者阿難說是法時，彼比丘尼遠塵、離垢，得法眼淨。彼比丘尼見法，得法，覺法，入法，度狐、疑，不由於他，於正法律心得無畏。禮尊者阿難足，白尊者阿難：「我今發露悔過，愚癡、不善，脫作如是不流類事。今於尊者阿難所，自見過，自知過，發露懺悔，哀愍故！」 ^564-12

尊者阿難語比丘尼：「汝今真實自見罪，自知罪、愚癡、不善。汝自知作不類之罪，汝今自知自見而悔過，於未來世得具足戒。我今受汝悔過，哀愍故，令汝善法增長，終不〔退減〕。
所以者何？若有自見罪、自知罪、能悔過者，於未來世得具足戒，善法增長，終不退減。」 ^564-13

尊者阿難為彼比丘尼種種說法，示、教、照、喜已，從座起去。^564-14

## 婆頭經 ^s565

如是我聞：一時，佛在橋池人間遊行，與尊者阿難俱，至婆頭聚落國北身恕林中。 ^565-1

爾時，婆頭聚落諸童子，聞尊者阿難橋池人間遊行，住婆頭聚落國北身恕林中。聞已，相呼聚集，往詣尊者阿難所，稽首禮尊者阿難足，退坐一面。 ^565-2

時尊者阿難語諸童子言：「〔帝〕種！如來、應、等正覺，說四種清淨：戒清淨、心清淨、見清淨、解脫清淨。 ^565-3

云何為〔戒淨斷〕？ ^565-4a

謂聖弟子住於戒，波羅提木叉戒增長，威儀具足，於微細罪能生恐怖，受持學戒。 ^565-4b

戒身不滿者能令滿足，已滿者隨順執持，欲精進方便超出，精勤勇猛堪能，諸身、心法常能攝受，是名戒淨斷。 ^565-4c

帝種！云何名為心淨斷？ ^565-5a

謂聖弟子離欲惡不善法，乃至第四禪具足住。 ^565-5b

定身未滿者令滿，已滿者隨順執受，欲精進乃至常執受，是名心淨斷。 ^565-5c

帝種！云何名為見淨斷？ ^565-6a

謂聖弟子聞大師說法，如是、如是說法，則如是、如是入如實正觀；如是、如是得歡喜，得隨喜，得從於佛。 ^565-6b

復次，聖弟子不聞大師說法，然從餘明智尊重梵行者說，聞尊重梵行者如是、如是說，則如是如是入如實觀察；如是如是觀察，於彼法得歡喜、隨喜，信於正法。 ^565-6c

復次，聖弟子不聞大師說法，亦復不聞明智尊重梵行者說，隨先所聞受持者重誦習，隨先所聞受持者，如是、如是重誦已，如是、如是得入彼法，乃至信於正法。 ^565-6d

復次，聖弟子不聞大師說法，不聞明智尊重梵行者說，又復不能先所受持重誦習，然先所聞法為人廣說。先所聞法，如是、如是為人廣說，如是、如是得入於法，正智觀察，乃至信於正法。 ^565-6e

復次，聖弟子不聞大師說法，復不聞明智尊重梵行者說，又復不能先所受持重誦習，亦復不以先所聞法為人廣說，然於先所聞法，獨一靜處，思惟觀察。如是、如是思惟觀察，如是、如是得入正法，乃至信於正法。 ^565-6f

如是從他聞，內正思惟，是名未起正見令起，已起正見令增廣，是名未滿〔慧〕身令滿，已滿者隨順攝受，欲精進方便，乃至常攝受，是名見淨斷。 ^565-6g

帝種！云何為解脫清淨斷？ ^565-7a

謂聖弟子貪心無欲解脫，恚、癡心無欲解脫。 ^565-7b

如是解脫未滿者令滿，已滿者隨順攝受，欲精進乃至常攝受，是名解脫淨斷。」 ^565-7c

尊者阿難說是法時，婆頭聚落諸童子，聞尊者阿難所說，歡喜隨喜，作禮而去。^565-8

## 那伽達多經 ^s566

如是我聞：一時，佛住菴羅聚落菴羅林中，與眾上座比丘俱。 ^566-1

時有質多羅長者，詣諸上座比丘，稽首禮足，退坐一面。 ^566-2

時諸上座比丘，為質多羅長者種種說法，示、教、照、喜。種種說法，示、教、照、喜已，默然住。 ^566-3

時質多羅長者稽首禮諸上座比丘足，往詣那伽達多比丘房，稽首禮那伽達多比丘足，退坐一面。 ^566-4

時那伽達多比丘問質多羅長者：「如所〔說〕：枝青以白覆，一輻轉之車，離結觀察來，斷流不復縛。長者！此偈有何義？」 ^566-5

質多羅長者言：「尊者那伽達多！世尊說此偈耶？」 ^566-6

答言：「如是。」 ^566-7

質多羅長者語尊者那伽達多言：「尊者！須臾默然，我當思惟此義。」 ^566-8

須臾默然思惟已，語尊者那伽達多言：「青者，謂戒也。 ^566-9a

白覆，謂解脫也。 ^566-9b

一輻者，身念也。 ^566-9c

轉者，轉出也。 ^566-9d

車者，止觀也。 ^566-9e

離結者，有三種結，謂貪、恚、癡。彼阿羅漢諸漏已盡，已滅、已知，已斷根本，如截多羅樹頭，更不復生，未來世〔成〕不起法。 ^566-9f

觀察者，謂見也。 ^566-9g

來者，人也。 ^566-9h

斷流者，愛流於生死。彼〔阿〕羅漢比丘，諸漏已盡，已知，斷其根本，如截多羅樹頭，不復生，於未來世成不起法。 ^566-9i

不縛者，謂三縛：貪欲縛，瞋恚縛，愚癡縛。彼阿羅漢比丘，諸漏已盡，已斷、已知，斷其根本，如截多羅樹頭，更不復生，於未來世成不起法。 ^566-9j

是故尊者那伽達多！世尊說此偈：
枝青以白覆，一輻轉之車，離結觀察來，斷流不復縛。 ^566-10

此世尊所說偈，我已分別也。」 ^566-11

尊名那伽達多問質多羅長者言：「此義汝先聞耶？」 ^566-12

答言：「不聞。」 ^566-13

尊者那伽達多言：「長者！汝得善利，於此甚深佛法，〔賢聖〕慧眼得入。」 ^566-14

時質多羅長者聞尊者那伽達多所說，歡喜隨喜，作禮而去。^566-15

## 那伽達多經 ^s567

如是我聞：一時，佛住菴羅聚落菴羅林精舍，與眾多上座比丘俱。 ^567-1

時有質多羅長者，詣諸上座比丘所，稽首禮足，退坐一面。 ^567-2

時諸上座比丘，為質多羅長者種種說法，示、教、照、喜；示、教、照、喜已，默然住。 ^567-3

時質多羅長者，詣尊者那伽達多比丘所，稽首禮足，退坐一面。 ^567-4

尊者那伽達多告質多羅長者：「有無量心三昧、無相心三昧、無所有心三昧、空心三昧。云何長者！此法為種種義故種種名？為一義有種種名？」 ^567-5

質多羅長者問尊者那伽達多：「此諸三昧，為世尊所說，為尊者自意說耶？」 ^567-6

尊者那伽達多答言：「此世尊所說。」 ^567-7

質多羅長者語尊者那伽達多：「聽我小思惟此義，然後當答。」 ^567-8

須臾思惟已，語尊者那伽達多：「有法，種種義、種種句、種種味；有法，一義、種種味。」 ^567-9

復問長者：「云何有法，種種義、種種句、種種味？」 ^567-10

長者答言：「無量三昧者，謂聖弟子心與慈俱，無怨、無憎、無恚，寬弘重心，無量修習普緣，一方充滿，如是二方、三方、四方、上下，一切世間心與慈俱，無怨、無憎、無恚，寬弘重心，無量修習，充滿諸方一切世間普緣住，是名無量三昧。 ^567-11a

云何為無相三昧？謂聖弟子於一切相不念，無相心三昧身作證，是名無相心三昧。 ^567-11b

云何無所有心三昧？謂聖弟子度一切無量識入處無所有，無所有心住，是名無所有心三昧。 ^567-11c

云何空三昧？謂聖弟子世間空，世間空如實觀察，〔常住、不變易空〕，非我、非我所，是名空心三昧。 ^567-11d

是名為法種種義、種種句、種種味。」 ^567-12

復問長者：「云何法一義、種種味？」 ^567-13

答言：「尊者！謂貪〔者是〕有量，〔恚、癡者是有量〕，若無諍者第一無量。 ^567-14a

謂貪者是有相，恚、癡者是有相，無諍者是無相。 ^567-14b

貪者是所有，恚、癡者是所有，無諍者是無所有。 ^567-14c

復次，無諍者空，於貪空，於恚、癡空，常住、不變易空，非我、非我所。 ^567-14d

是名法一義、種種味。」 ^567-15

尊者那伽達多問言：「云何長者！此義汝先所聞耶？」 ^567-16

答言：「尊者！不聞。」 ^567-17

復告長者：「汝得大利，於甚深佛法，現〔聖〕慧眼得入。」 ^567-18

質多羅長者聞尊者那伽達多所說，歡喜隨喜，作禮而去。^567-19

## 伽摩經 ^s568

如是我聞：一時，佛住菴羅聚落菴羅林中，與諸上座比丘俱。 ^568-1

時有質多羅長者，詣諸上座比丘所，禮諸上座已，詣尊者伽摩比丘所，稽首禮足，退坐一面，白尊者伽摩比丘：「所謂行者，云何名行？」 ^568-2

伽摩比丘言：「行者，謂三行：身行，口行，意行。」 ^568-3

復問：「云何身行？云何口行？云何意行？」 ^568-4

答言：「長者！出息、入息，名為身行。有覺、有觀，名為口行。想、思，名為意行。」 ^568-5

復問：「何故出息、入息名為身行？有覺、有觀名為口行？想、思名為意行？」 ^568-6

答：「長者！出息、入息是身法，依於身，屬於身，依身轉，是故，出息、入息名為身行。 ^568-7a

〔長者！覺、觀已，發口語，是故，覺、觀名為口行。〕 ^568-7b

〔想、思是心數法，依於心，屬於心想轉〕，是故，想、思名為意行。」 ^568-7c

復問：「尊者！有幾法？若人捨身時，彼身屍臥地，棄於丘塚間，無心如木石。」 ^568-8

答言：「長者！壽、暖及與識，捨身時俱捨，彼身棄塚間，無心如木石。」 ^568-9

復問：「尊者！若死、若入滅盡正受，有差別不？」 ^568-10

答：「捨於壽、暖，諸根悉壞，身命分離，是名為死。滅盡定者，身、口、意行滅，不捨壽命，不離於暖，諸根不壞，身命相屬，此則命終、入滅正受差別之相。」 ^568-11

復問：「尊者！云何入滅正受？」 ^568-12

答言：「長者！入滅正受，不言我入滅正受、我當入滅正受。然先作如是漸息方便，如先方便向入正受。」 ^568-13

復問：「尊者！入滅正受時，先滅何法？為身行、為口行、為意行耶？」 ^568-14

答言：「長者！入滅正受者，先滅口行，次身行，次意行。」 ^568-15

復問：「尊者！云何為出滅正受？」 ^568-16

答言：「長者！出滅正受者，亦不念言：我今出正受、我當出正受。然先已作方便心，如其先心而起。」 ^568-17

復問：「尊者！起滅正受者，何法先起？為身行、為口行、為意行耶？」 ^568-18

答言：「長者！從滅正受起者，意行先起，次身行，後口行。」 ^568-19

復問：「尊者！入滅正受者，云何順趣、流注、浚輸？」 ^568-20

答言：「長者！入滅正受者，順趣於離，流注於離，浚輸於離；順趣於出，流注於出，浚輸於出；順趣涅槃，流注涅槃，浚輸涅槃。」 ^568-21

復問：「尊者！住滅正受時，為觸幾觸？」 ^568-22

答言：「長者！觸不動、觸無相、觸無所有。」 ^568-23

復問：「尊者！入滅正受時，為作幾法？」 ^568-24

答言：「長者！此應先問，何故今問？然當為汝說：比丘入滅正受者，作於二法，止與〔觀〕。」 ^568-25

時質多羅長者聞尊者迦摩所說，歡喜隨喜，作禮而去。^568-26

## 梨犀達多經 ^s569

如是我聞：一時，佛住菴羅聚落菴羅林中，與眾多上座比丘俱。 ^569-1

時質多羅長者，詣諸上座比丘所，稽首禮足，於一面坐。 ^569-2

諸上座比丘，為質多羅長者種種說法，示、教、照、喜；示、教、照、喜已，默然住。 ^569-3

時質多羅長者從座起，偏袒右肩，右膝著地，合十指掌，請諸上座言：「唯願諸尊受我薄食！」 ^569-4

時諸上座默然受請。 ^569-5

時彼長者知諸上座默然受請已，禮足而去。還歸自家，辦種種飲食，敷床座。晨朝遣使白時到。 ^569-6

時諸上座著衣持缽，至長者舍，就座而坐。 ^569-7

長者稽首禮諸上座足，於一面坐，白諸上座：「所謂種種界，云何為種種界？」 ^569-8

時諸上座默然而住。如是再三。 ^569-9

爾時，尊者梨犀達多，眾中下坐，白諸上座比丘言：「諸尊！我欲答彼長者所問。」 ^569-10

諸上座答言：「可！」 ^569-11

長者質多羅即問言：「尊者所謂種種界，何等種種界？」 ^569-12

梨犀達多答言：「長者！眼界異、色界異、眼識界異；耳界異、聲界異、耳識界異；鼻界異、香界異、鼻識界異；舌界異、味界異、舌識界異；身界異、觸界異、身識界異；意界異、法界異、意識界異。如是長者！是名種種界。」 ^569-13

爾時，質多羅長者下種種淨美飲食，供養眾僧。食已，澡嗽，洗缽訖。質多羅長者敷一卑床，於上座前坐聽法。 ^569-14

爾時，上座為長者種種說法，示、教、照、喜已，從座起去。時諸上座於路中，語梨犀達多：「善哉！善哉！梨犀達多比丘！汝真辯捷，知事而說。若於餘時，汝應常如此應時〔說〕。」 ^569-15

諸上座聞梨犀達多所說，歡喜奉行。^569-16

## 梨犀達多經 ^s570

如是我聞：一時，佛住菴羅聚落菴羅林中，與眾多上座比丘俱。 ^570-1

時質多羅長者，詣諸上座所，稽首禮足，退坐一面，白諸上座言：「諸世間所見，或說有我，或說眾生，或說壽命，或說世間吉凶，云何尊者！此諸異見，何本？何集？何生？何轉？」 ^570-2

時諸上座默然不答。如是三問，亦三默然。 ^570-3

時有一下座比丘，名梨犀達多，白諸上座言：「我欲答彼長者所問。」 ^570-4

諸上座言：「善！能答者答。」 ^570-5

時長者即問梨犀達多：「尊者！凡世間所見，何本？何集？何生？何轉？」 ^570-6

尊者梨犀達多答言：「長者！凡世間所見，或言有我，或說眾生，或說壽命，或說世間吉凶，斯等諸見，一切皆以身見為本、身見集、身見生、身見轉。」 ^570-7

復問：「尊者！云何為身見？」 ^570-8

答言：「長者！愚癡無聞凡夫，見色是我、色異我、色中我、我中色。受、想、行、識見是我、識異我、我中識、識中我。長者！是名身見。」 ^570-9

復問：「尊者！云何得無此身見？」 ^570-10

答言：「長者！謂多聞聖弟子，不見色是我、不見色異我、不見我中色、色中我。不見受、想、行、識是我，不見識異我、不見我中識、識中我，是名得無身見。」 ^570-11

復問：「尊者！其父何名，於何所生？」 ^570-12

答言：「長者！我生於後方長者家。」 ^570-13

質多羅長者語尊者梨犀達多：「我及尊者二父，本是善知識。」 ^570-14

梨犀達多答言：「如是，長者！」 ^570-15

質多羅長者語梨犀達多言：「尊者！若能住此菴羅林中，我盡形壽供養衣服、飲食、隨病湯藥。」 ^570-16

尊者梨犀達多默然受請。時尊者梨犀達多，受質多羅長者請，供養障礙故，久不詣世尊所。 ^570-17

時諸上座比丘，為質多羅長者種種說法，示、教、照、喜；示、教、照、喜已，質多羅長者歡喜隨喜，作禮而去。^570-18

## 摩訶迦經 ^s571

如是我聞：一時，佛住菴羅聚落菴羅林中，與眾多上座比丘俱。 ^571-1

時有質多羅長者，詣諸上座所，稽首禮足，退坐一面，白諸上座比丘言：「唯願諸尊，於牛牧中受我請食！」 ^571-2

時諸上座，默然受請。 ^571-3

質多羅長者，知諸上座默然受請已，即自還家。星夜備具種種飲食，晨朝敷座，遣使白諸上座：「時到。」 ^571-4

諸上座著衣持缽，至牛牧中，質多羅長者舍，就座而坐。 ^571-5

時質多羅長者，自手供養種種飲食。食已，洗缽，澡嗽畢，質多羅長者敷一卑床，於上座前坐聽法。 ^571-6

時諸上座，為長者說種種法，示、教、照、喜；示、教、照、喜已，從座起去。質多羅長者，亦隨後去。 ^571-7

諸上座食諸酥、酪、蜜飽滿，於春後月，熱時行路悶極。 ^571-8

爾時，有一下座比丘，名摩訶迦，白諸上座：「今日大熱，我欲起雲雨微風，可爾不？」 ^571-9

諸上座答言：「汝能爾者，佳！」 ^571-10

時摩訶迦即入三昧，如其正受，應時雲起，細雨微下，涼風亹亹，從四方來。至精舍門，尊者摩訶迦語諸上座言：「所作可止？」 ^571-11

答言：「可止。」 ^571-12

時尊者摩訶迦，即止神通，還於自房。 ^571-13

時質多羅長者作是念：「最下座比丘，而能有此大神通力，況復中座及與上座！」 ^571-14

即禮諸上座比丘足，隨摩訶迦比丘，至所住房，禮尊者摩訶迦足，退坐一面，白言：「尊者！我欲得見尊者過人法，神足現化！」 ^571-15

尊者摩訶迦言：「長者！勿見恐怖。」如是三請，亦三不許。 ^571-16

長者〔猶〕復重請：「願見尊者神通變化！」 ^571-17

尊者摩訶迦語長者言：「汝且出外，取乾草木積聚已，以一張氈覆上。」 ^571-18

質多羅長者即如其教，出外聚薪成〔積〕，來白尊者摩訶迦：「薪〔積〕已成，以氈覆上。」 ^571-19

時尊者摩訶迦，即入火光三昧，於戶鉤孔中出火焰光，燒其〔積〕薪都盡，唯白氈不然，語長者言：「汝今見不？」 ^571-20

答言：「已見，尊者！實為奇特！」 ^571-21

尊者摩訶迦語長者言：「當知此者，皆以不放逸為本，不放逸集、不放逸生、不放逸轉。不放逸故，得阿耨多羅三藐三菩提。是故長者！此及餘功德，一切皆以不放逸為本，不放逸集、不放逸生、不放逸轉。不放逸故，得阿耨多羅三藐三菩提，及餘道品法。」 ^571-22

質多羅長者白尊者摩訶迦：「願常住此林中，我當盡壽〔供養〕衣被，飲食，隨病湯藥。」 ^571-23

尊者摩訶迦有行因緣故，不受其請。 ^571-24

質多羅長者聞說法已，歡喜隨喜，即從座起，作禮而去。 ^571-25

尊者摩訶迦不欲令供養利障罪故，即從座起去，遂不復還。^571-26

## 繫經 ^s572

如是我聞：一時，佛住菴羅林中，與眾多上座比丘俱。 ^572-1

爾時，眾多上座比丘，集於食堂，作如是論議：「諸尊！於意云何？謂眼繫色耶？色繫眼耶？如是耳、聲，鼻、香，舌、味，身、觸，意、法，為意繫法耶？法繫意耶？」 ^572-2

時質多羅長者行有所營，便過精舍，見諸上座比丘，集於食堂；即便前禮諸上座足，禮足已，問言：「尊者！集於食堂，論說何法？」 ^572-3

諸上座答言：「長者！我等今日集此食堂，作如此論：為眼繫色耶？色繫眼耶？如是耳、聲，鼻、香，舌、味，身、觸，意、法，為意繫法耶？為法繫意耶？」 ^572-4

長者問言：「諸尊者！於此義云何記說？」 ^572-5

諸上座言：「於長者意云何？」 ^572-6

長者答諸上座言：「如我意，謂非眼繫色、非色繫眼，乃至非意繫法、非法繫意。然中間有欲貪者，隨彼繫也。譬如二牛，一黑、一白，駕以軛鞅。有人問言：為黑牛繫白牛？為白牛繫黑牛？為等問不？」 ^572-7

答言：「長者！非等問也。
所以者何？非黑牛繫白牛，亦非白牛繫黑牛，然彼軛鞅，是其繫也。」 ^572-8

「如是尊者！非眼繫色、非色繫眼，乃至非意繫法、非法繫意。然其中間，欲貪是其繫也。」 ^572-9

時質多羅長者，聞諸上座所說，歡喜隨喜，作禮而去。^572-10

## 阿耆毘迦經 ^s573

如是我聞：一時，佛住菴羅林中。 ^573-1

時有阿耆毘外道，是質多羅長者先人親厚，來詣質多羅長者所，共相問訊，慰勞已，於一面住。 ^573-2

質多羅長者問阿耆毘外道：「汝出家幾時？」 ^573-3

答言：「長者！我出家已來，二十餘年。」 ^573-4

質多羅長者問言：「汝出家來過二十年，為得過人法，究竟知見，安樂住不？」 ^573-5

答言：「長者！雖出家過二十年，不得過人法，究竟知見，安樂住，唯有裸形、拔髮、乞食，人間遊行，臥於土中。」 ^573-6

質多羅長者言：「此非名稱法律，此是惡知，非出要道，非日等覺，非讚歎處，不可依止。唐名出家，過二十年，裸形、拔髮、乞食，人間遊行，臥灰土中。」 ^573-7

阿耆毘問質多羅長者：「汝為沙門瞿曇作弟子，於今幾時？」 ^573-8

質多羅長者答言：「我為世尊弟子，過二十年。」 ^573-9

復問質多羅長者：「汝為沙門瞿曇弟子，過二十年，復得過人法，勝究竟知見不？」 ^573-10

質多羅長者答言：「汝今當知！質多羅長者要不復經由胞胎而受生，不復增於丘塚，不復起於血氣。如世尊所說五下分結，不見一結而不斷者，若一結不斷，當復還生此世。」 ^573-11

如是說時，阿耆毘迦悲歎涕淚，以衣拭面，謂質多羅長者言：「我今當作何計？」 ^573-12

質多羅長者答言：「汝若能於正法律出家者，我當給汝衣缽、供身之具。」 ^573-13

阿耆毘迦須臾思惟已，語質多羅長者言：「我今隨喜，示我所作。」 ^573-14

時質多羅長者將彼阿耆毘迦，往詣諸上座所，禮諸上座足，於一面坐，白諸上座比丘言：「尊者！此阿耆毘迦，是我先人親厚，今求出家作比丘。願諸上座度令出家，我當供給衣缽眾具。」 ^573-15

諸上座即令出家，剃除鬚髮，著袈裟衣。出家已，思惟所以：善男子剃除鬚髮，著袈裟衣，出家增進學道，淨修梵行，得阿羅漢。^573-16

## 尼揵經 ^s574

如是我聞：一時，佛住菴羅聚落菴羅林中，與諸上座比丘俱。 ^574-1

時有尼揵若提子，與五百眷屬，詣菴羅林中，欲誘質多羅長者以為弟子。 ^574-2

質多羅長者聞：尼揵若提子，將五百眷屬，來詣菴羅林中，欲誘我為弟子。聞已，即往詣其所，共相問訊畢，各於一面坐。 ^574-3

時尼揵若提子語質多羅長者言：「汝信沙門瞿曇，得無覺、無觀三昧耶？」 ^574-4

質多羅長者答言：「我不以信故來也。」 ^574-5

〔尼揵若提子〕言：「長者！汝不諂、不幻、質直，質直所生。長者！若能息有覺、有觀者，亦能以繩繫縛於風；若能息有覺、有觀者，亦可以一把土，斷恆水流。我於行、住、坐、臥，智見常生。」 ^574-6

質多羅長者問尼揵若提子：「為信在前耶？為智在前耶？信之與智，何者為先？何者為勝？」 ^574-7

尼揵若提子答言：「信應在前，然後有智，信、智相比，智則為勝。」 ^574-8

質多羅長者語尼揵若提子：「我已求得息有覺、有觀，內淨、一心，無覺、無觀三昧生喜樂，第二禪具足住。我晝亦住此三昧，夜亦住此三昧，終夜常住此三昧。有如是智，何用信世尊為？」 ^574-9

尼揵若提子言：「汝諂曲、幻偽、不直，不直所生。」 ^574-10

質多羅長者言：「汝先言：我不諂曲、不幻、質直，質直所生，今云何言：諂曲、幻偽、不直，不直所生耶？ ^574-11

若汝前實者，後則虛；後實者，前則虛。汝先言我於行、住、坐、臥，知見常生，汝於前後小事不知，云何知過人法，若知、若見安樂住事？」 ^574-12

長者復問尼揵若提子：「有於一問一說一記論，乃至十問十說十記論，汝有此不？若無一問一說一記論，乃至十問十說十記論，云何能誘於我？而來至此菴羅林中，欲誘誑我？」 ^574-13

於是尼揵若提子，息閉掉頭，反拱而出，不復還顧。^574-14

## 病相經 ^s575

如是我聞：一時，佛住菴羅聚落菴羅林中，與眾多上座比丘俱。 ^575-1

爾時，質多羅長者病苦，諸親圍繞。 ^575-2

有眾多諸天，來詣長者所，語質多羅長者言：「長者！汝當發願得作轉輪王。」 ^575-3

質多羅長者語諸天言：「若作轉輪王，彼亦無常、苦、空、無我。」 ^575-4

時長者親屬語長者：「汝當繫念！汝當繫念！」 ^575-5

質多羅長者語親屬：「何故汝等教我繫念、繫念？」 ^575-6

彼親屬言：「汝作是言：無常、苦、空、無我，是故教汝繫念，繫念也。」 ^575-7

長者語諸親屬：「有諸天人來至我所，語我言：汝當發願得作轉輪聖王，隨願得果。我即答言：彼轉輪王，亦復無常、苦、空、非我。」 ^575-8

彼諸親屬語質多羅長者：「轉輪王有何，而彼諸天教汝願求？」 ^575-9

長者答言：「轉輪王者，以正法治化，是故諸天見如是福利故，而來教我，為發願求。」 ^575-10

諸親屬言：「汝今用心，當如之何？」 ^575-11

長者答言：「諸親屬！我今作心，唯不復見胞胎受生，不增丘塚，不受血氣。如世尊說五下分結，我不見有，我不自見一結不斷；若結不斷，則還生此世。」 ^575-12

於是長者即從床起，結加趺坐，正念在前，而說偈言：
服食積所積，廣度於眾難，施上進福田，殖斯五種力。
以斯義所欲，俗人處於家，我悉得此利，已免於眾難。
世間所聞習，遠離眾難事，生樂知稍難，隨順等正覺。
供養持戒者，善修諸梵行，漏盡阿羅漢，及聲聞牟尼，
如是超越見，於上諸勝處，常行士夫施，剋終獲大果。
習行眾多施，施諸良福田，於此世命終，化生於天上。
五欲具足滿，無量心悅樂，獲斯妙果報，以無慳吝故，
在所處受生，未曾不歡喜。 ^575-13

質多羅長者說此偈已，尋即命終，生於不煩熱天。 ^575-14

爾時，質多羅天子作是念：我不應停此，當往閻浮提，禮拜諸上座比丘。如力士屈伸臂頃，以天神力，至菴羅林中，放身天光，遍照菴羅林。 ^575-15

時有異比丘，夜起出房，露地經行。見勝光明普照樹林，即說偈言：
是誰妙天色，住於虛空中，譬如純金山，閻浮檀淨光？ ^575-16

質多羅天子說偈答言：
我是天人王，瞿曇名稱子，是菴羅林中，質多羅長者。
以淨戒具足，繫念自寂靜，解脫身具足，智慧身亦然。
我知法故來，仁者應當知！當於彼涅槃，此法法如是。 ^575-17

質多羅天子說此偈已，即沒不現。^575-18

## 難陀林經 ^s576

如是我聞：一時，佛在舍衛國祇樹給孤獨園。 ^576-1

時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^576-2

時彼天子說偈白佛：
不處難陀林，終不得快樂，忉利天宮中，得天帝名稱。 ^576-3

爾時，世尊說偈答言：
童蒙汝何知！阿羅漢所說，一切行無常，是則生滅法，生者既復滅，俱寂滅為樂。 ^576-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^576-5

時彼天子聞佛所說，歡喜隨喜，稽首佛足，即沒不現。^576-6

## 鉤鏁經 ^s577

如是我聞：一時，佛住舍衛國祇樹給孤獨園。 ^577-1

時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^577-2

時彼天子即說偈言：
斷一切鉤鎖，牟尼無有家，沙門著教化，我不說善哉。 ^577-3

爾時，世尊說偈答言：
一切眾生類，悉共相纏縛，其有智慧者，孰能不愍傷！善逝哀愍故，常教授眾生，哀愍眾生者，是法之所應。 ^577-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^577-5

時彼天子聞佛所說，歡喜隨喜，即沒不現。^577-6

## 慚愧經 ^s578

如是我聞：一時，佛在舍衛國祇樹給孤獨園。 ^578-1

時有天子，容色絕妙，於後夜時，來詣佛所，稽首佛足。身諸光明，遍照祇樹給孤獨園。時彼天子而說偈言：
常習慚愧心，此人時時有；能遠離諸惡，如顧鞭良馬。 ^578-2

爾時，世尊說偈答言：
常習慚愧心，此人實希有！能遠離諸惡，如顧鞭良馬。 ^578-3

時彼天子復說偈言：
久見婆羅門，逮得般涅槃，一切怖悉過，永超世恩愛。 ^578-4

時彼天子聞佛所說，歡喜隨喜，稽首佛足，即沒不現。^578-5

## 不習近經 ^s579

如是我聞：一時，佛在舍衛國祇樹給孤獨園。 ^579-1

時有天子，容色絕妙，於後夜時，來詣佛所，稽首佛足。身諸光明，遍照祇樹給孤獨園。 ^579-2

時彼天子說偈問佛：
不習近正法，樂著諸邪見，睡眠不自覺，長劫心能悟。 ^579-3

爾時，世尊說偈答言：
專修於正法，遠離不善業，是漏盡羅漢，嶮惡世平等。 ^579-4

時彼天子復說偈言：
久見婆羅門，逮得般涅槃，一切怖悉過，永超世恩愛。 ^579-5

時彼天子聞佛所說，歡喜隨喜，稽首佛足，即沒不現。^579-6

## 善調經 ^s580

如是我聞：一時，佛在舍衛國祇樹給孤獨園。 ^580-1

時有天子，容色絕妙，於後夜時，來詣佛所，稽首佛足。身諸光明，遍照祇樹給孤獨園。時彼天子而說偈言：
以法善調伏，不隨於諸見，雖復著睡眠，則能隨時悟。 ^580-2

爾時，世尊說偈答言：
若以法調伏，不隨餘異見，無知已究竟，能度世恩愛。 ^580-3

時彼天子復說偈言：
久見婆羅門，逮得般涅槃，一切怖已過，永超世恩愛。 ^580-4

時彼天子聞佛所說，歡喜隨喜，稽首佛足，即沒不現。^580-5

## 羅漢經 ^s581

如是我聞：一時，佛在舍衛國祇樹給孤獨園。 ^581-1

時有天子，容色絕妙，於後夜時，來詣佛所，稽首佛足。身諸光明，遍照祇樹給孤獨園。 ^581-2

時彼天子說偈問佛：
若羅漢比丘，自所作已作，一切諸漏盡，持此後邊身，記說言有我，及說我所不？ ^581-3

爾時，世尊即說偈答：
若羅漢比丘，自所作已作，一切諸漏盡，持此後邊身，正復說有我，我所亦無咎。 ^581-4

時彼天子復說偈言：
若羅漢比丘，自所作已作，一切漏已盡，持此最後身，心依於我慢，而說言有我，及說於我所，有如是說不？ ^581-5

爾時，世尊說偈答言：
已離於我慢，無復我慢心，超越我我所，我說為漏盡。於彼我我所，心已永不著，善解世名字，平等假名說。 ^581-6

時彼天子復說偈言：
久見婆羅門，逮得般涅槃，一切怖已過，永超世恩愛。 ^581-7

時彼天子問佛所說，歡喜隨喜，稽首佛足，即沒不現。^581-8

## 羅漢經 ^s582

如是我聞：一時，佛在舍衛國祇樹給孤獨園。 ^582-1

時有天子，容色絕妙，於後夜時，來詣佛所，稽首佛足。身諸光明，遍照祇樹給孤獨園。 ^582-2

時彼天子說偈白佛：
若羅漢比丘，漏盡持後身，頗說言有我，及說我所不？ ^582-3

爾時，世尊說偈答言：
若羅漢比丘，漏盡持後身，亦說言有我，及說有我所。 ^582-4

時彼天子復說偈言：
若羅漢比丘，自所作已作，已盡諸有漏，唯持最後身，何言說有我？說何是我所？ ^582-5

爾時，世尊說偈答言：
若羅漢比丘，自所作已作，一切諸漏盡，唯持最後身。說我漏已盡，亦不著我所，善解世名字，平等假名說。 ^582-6

時彼天子聞佛所說，歡喜隨喜，稽首佛足，即沒不現。^582-7

## 月天子經 ^s583

如是我聞：一時，佛住舍衛國祇樹給孤獨園。 ^583-1

爾時，羅睺羅阿修羅王，障月天子。 ^583-2

時諸月天子，悉皆恐怖，來詣佛所，稽首佛足，退住一面。說偈歎佛：
今禮最勝覺，能脫一切障。我今遭苦惱，是故來歸依。我等月天子，歸依於善逝，佛哀愍世間，願解阿修羅！ ^583-3

爾時，世尊說偈答言：
破壞諸闇冥，光明照虛空，今毘盧遮那，清淨光明顯。羅怙避虛空，速放飛兔像。 ^583-4

羅睺羅阿修羅，即捨月而還，舉體悉〔流汗〕，戰怖不自安，神昏志迷亂，猶如重病人。 ^583-5

時有阿修羅名曰婆稚，見羅睺羅阿修羅疾捨月還，便說偈言：
羅怙阿修羅，捨月一何速？
神體悉流汗，猶如重病人？ ^583-6

羅睺羅阿修羅說偈答言：
瞿曇說咒偈，不速捨月者，或頭破七分，受諸鄰死苦。 ^583-7

婆稚阿修羅復說偈言：
佛興未曾有，安隱於世間，說咒偈能令，羅怙羅捨月。 ^583-8

佛說此經已，時月天子聞佛所說，歡喜隨喜，作禮而去。^583-9

## 族本經 ^s584

如是我聞：一時，佛住舍衛國祇樹給孤獨園。 ^584-1

時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^584-2

時彼天子說偈問佛：「為有族本不？有轉生族耶？有俱相屬無？云何解於縛？」 ^584-3

爾時，世尊說偈答言：
我無有族本，亦無轉生族，俱相屬永斷，解脫一切縛。 ^584-4

時彼天子復說偈言：
何名為族本？云何轉生族？
云何俱相屬？何名為堅縛？ ^584-5

爾時，世尊說偈答言：
母為世族本，妻名轉生族，子俱是相屬，愛欲為堅縛。我無此族本，亦無轉生族，俱相屬亦無，是名脫堅縛。 ^584-6

時彼天子復說偈言：
善哉無族本，無生族亦善，善哉無相屬，善哉縛解脫！久見婆羅門，逮得般涅槃！一切怖已過，永超世恩愛。 ^584-7

時彼天子聞佛所說，歡喜隨喜，稽首佛足，即沒不現。^584-8

## 獨一住經 ^s585

如是我聞：一時，佛住釋氏優羅提那塔所。 ^585-1

爾時，世尊新剃鬚髮，於後夜時，〔結跏〕趺坐，直身正意，繫念在前，以衣覆頭。 ^585-2

時優羅提那塔邊，有天神住，放身光明，遍照精舍，白佛言：「沙門！憂耶？」 ^585-3

佛告天神：「何所忘失？」 ^585-4

天神復問：「沙門！為歡喜耶？」 ^585-5

佛告天神：「為何所得？」 ^585-6

天神復問：「沙門！不憂不喜耶？」 ^585-7

佛告天神；「如是，如是。」 ^585-8

爾時，天神即說偈言：
為離諸煩惱，為無有歡喜，云何獨一住，非不樂所壞？ ^585-9

爾時，世尊說偈答言：
我無惱解脫，亦無有歡喜，不樂不能壞，故獨一而住。 ^585-10

時彼天神復說偈言：
云何得無惱？云何無歡喜？
云何獨一住，非不樂所壞？ ^585-11

爾時，世尊說偈答言：
煩惱生歡喜，喜亦生煩惱，無惱亦無喜，天神當護持。 ^585-12

時彼天神復說偈言：
善哉無煩惱，善哉無歡喜，善哉獨一住，不為不喜壞。久見婆羅門，逮得般涅槃，一切怖已過，永超世恩愛。 ^585-13

時彼天神聞佛所說，歡喜隨喜，稽首佛足，即沒不現。^585-14

## 利劍經 ^s586

如是我聞：一時，佛住舍衛國祇樹給孤獨園。 ^586-1

時有一天子，容色妙絕，於後夜時，來詣佛所，稽首佛足。身諸光明，遍照祇樹給孤獨園。 ^586-2

時彼天子而說偈言：
猶如利劍害，亦如頭火燃，斷除貪欲火，正念求遠離。 ^586-3

爾時，世尊說偈答言：
譬如利劍害，亦如頭火燃，斷除於後身，正念求遠離。 ^586-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^586-5

時彼天子聞佛所說，歡喜隨喜，稽首佛足，即沒不現。^586-6

## 天女經 ^s587

如是我聞：一時，佛住舍衛國祇樹給孤獨園。 ^587-1

時有一天子，容色絕妙，於後夜時，來詣佛所，稽首佛足。身諸光明，遍照祇樹給孤獨園。 ^587-2

時彼天子而說偈言：
天女眾圍遶，如毘舍脂眾，癡惑叢林中，何由而得出？ ^587-3

爾時，世尊說偈答言：
正直平等道，離恐怖之方，乘寂默之車，法想為密覆，慚愧為長縻，正念為羈絡，智慧善御士，正見為前導，如是之妙乘，男女之所乘，出生死叢林，逮得安樂處。 ^587-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^587-5

時彼天子聞佛所說，歡喜隨喜，稽首佛足，即沒不現。^587-6

## 四輪經 ^s588

如是我聞：一時，佛住舍衛國祇樹給孤獨園。 ^588-1

時有一天子，容色絕妙，於後夜時，來詣佛所，稽首佛足。身諸光明，遍照祇樹給孤獨園。 ^588-2

時彼天子說偈問佛：
有四輪九門，充滿貪欲住，深溺淤泥中，大象云何出？ ^588-3

爾時，世尊說偈答言：
斷愛喜長縻，貪欲等諸惡，拔愛欲根本，正向於彼處。 ^588-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^588-5

時彼天子聞佛所說，歡喜隨喜，稽首佛足，即沒不現。^588-6

## 羅吒國經 ^s589

如是我聞：一時，佛住舍衛國祇樹給孤獨園。 ^589-1

時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^589-2

時彼天子說偈問佛：
賴吒槃提國，有諸商賈客，大富足財寶，各各競求富，方便欲財利，猶如然熾火。如是競勝心，欲貪常馳騁，云何當斷貪，息世間勤求？ ^589-3

爾時，世尊說偈答言：
捨俗出非家，妻子及財寶，貪恚癡離欲，羅漢盡諸漏，正智心解脫，愛盡息方便。 ^589-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^589-5

時彼天子聞佛所說，歡喜隨喜，稽首佛足，即沒不現。^589-6

## 商人經 ^s590

如是我聞：一時，佛住舍衛國祇樹給孤獨園。 ^590-1

爾時，世尊告諸比丘：「過去世時，拘薩羅國有諸商人，五百乘車共行治生，至曠野中。曠野有五百群賊，在後隨逐，伺便欲作劫盜。 ^590-2

時曠野中有一天神，止住路側。時彼天神作是念：當往詣彼拘薩羅國諸商人所，問其義理。若彼商人喜我所問，時解說者，我當方便令其安隱，得脫賊難。若不喜我所問者，當放捨之，如餘天神。 ^590-3

時彼天神作是念已，即放身光，遍照商人車營，而說偈言：
誰於覺睡眠？誰復睡眠覺？
誰有解此義？誰能為我說？ ^590-4

爾時，商人中有一優婆塞，信佛、信法、信比丘僧，一心向佛、法、僧，歸依佛、法、僧。於佛離疑，於法、僧離疑；於苦、集、滅、道離疑，見四聖諦，得第一無間等果。在商人中，與諸商人共為行侶。 ^590-5

彼優婆塞於後夜時，端坐思惟，繫念在前，於十二因緣逆順觀察：所謂是事有故是事有，是事起故是事起，謂緣無明行，緣行識，緣識名色，緣名色六入處，緣六入處觸，緣觸受，緣受愛，緣愛取，緣取有，緣有生，緣生老死、憂悲惱苦，如是純大苦聚集。 ^590-6a

如是無明滅則行滅，行滅則識滅，識滅則名色滅，名色滅則六入處滅，六入處滅則觸滅；觸滅則受滅，受滅則愛滅，愛滅則取滅，取滅則有滅，有滅則生滅，生滅則老死、憂悲惱苦滅，如是如是純大苦聚滅。 ^590-6b

時彼優婆塞如是思惟已，而說偈言：
我於覺睡眠，我於睡眠覺，我解知此義，能為人記說。 ^590-7

時彼天神問優婆塞：
云何覺睡眠？云何睡眠覺？云何能解知？云何能記說？ ^590-8

時優婆塞說偈答言：
貪欲及瞋恚，愚癡得離欲，漏盡阿羅漢，正智心解脫，彼則為覺悟，我於彼睡眠。不知因生苦，及苦因緣集，於此一切苦，得無餘滅盡，又不知正道，等趣息苦處，斯等為常眠，我於彼則覺。如是覺睡眠，如是睡眠覺，如是善知義，如是能記說。 ^590-9

時彼天神復說偈言：
善哉覺睡眠，善哉眠中覺，善哉解知義，善哉能記說！久遠乃今見，諸兄弟而來，緣汝恩力故，令諸商人眾，得免於劫賊，隨道安樂去。 ^590-10

如是諸比丘！彼拘薩羅澤中諸商人眾，皆得安隱，從曠野出。 ^590-11

佛說此經已，諸比丘聞佛所說，歡喜奉行。^590-12

## 海洲經 ^s591

如是我聞：一時，佛住舍衛國祇樹給孤獨園。 ^591-1

爾時，世尊告諸比丘：「過去世時，海洲上優婆塞，至他優婆塞舍會坐。極毀呰欲，言此欲者虛妄不實，欺誑之法，猶如幻化，誑於嬰兒。還自己舍，恣於五欲。是優婆塞舍，有天神止住。 ^591-2

時彼天神作是念：是優婆塞不勝、不類，於餘優婆塞舍會坐眾中，極毀呰欲，言如是欲者，虛偽不實、欺誑之法，如誑嬰兒；還己舍已，自恣五欲。我今寧可發令覺悟，而說偈言：
於大聚會中，毀呰欲無常，自沒於愛欲，如牛溺深泥。我觀彼會中，諸優婆塞等，多聞明解法，奉持於淨戒。汝見彼樂法，而說欲無常，如何自恣欲，不斷於貪愛？何故樂世間，畜妻子眷屬？ ^591-3

時彼天神如是、如是開覺彼優婆塞已，如是、如是彼優婆塞覺悟已，剃除鬚髮，著袈裟衣，正信非家，出家學道，精勤修習，盡諸有漏，得阿羅漢。」 ^591-4

佛說此經已，諸比丘聞佛所說，歡喜奉行。^591-5

## 給孤獨經 ^s592

如是我聞：一時，佛住王舍城寒林中丘塚間。 ^592-1

時給孤獨長者，有小因緣，至王舍城，止宿長者舍。夜見長者告其妻子、僕使、作人言：「汝等皆起，破樵燃火，炊飯作〔餅〕，調和眾味，莊嚴堂舍。」 ^592-2

給孤獨長者見已，作是念：今此長者何所為作？為嫁女、娶婦耶？為請賓客、國王、大臣耶？念已，即問長者：「汝何所作？為嫁女、娶婦？為請賓客、國王、大臣耶？」 ^592-3

時彼長者答給孤獨長者言：「我不嫁女、娶婦，亦不請呼國王、大臣，唯欲請佛及比丘僧，設供養耳。」 ^592-4

時給孤獨長者聞未曾聞佛名字已，心大歡喜，身諸毛孔，皆悉怡悅，問彼長者言：「何名為佛？」 ^592-5

長者答言：「有沙門瞿曇，是釋種子，於釋種中剃除鬚髮，著袈裟衣，正信非家，出家學道，得阿耨多羅三藐三菩提，是名為佛。」 ^592-6

給孤獨長者言：「云何名僧？」 ^592-7

彼長者言：「若婆羅門種，剃除鬚髮，著袈裟衣，信家非家而隨佛出家，或剎利種，毘舍種，首陀羅種善男子等，剃除鬚髮，著袈裟衣，正信非家，彼佛出家而隨出家，是名為僧。今日請佛及現前僧，設諸供養。」 ^592-8

給孤獨長者問彼長者言：「我今可得往見世尊不？」 ^592-9

彼長者答言：「汝且住此，我請世尊來至我舍，於此得見。」 ^592-10

時給孤獨長者，即於其夜，至心念佛，因得睡眠。天猶未明，忽見明相，謂天已曉，欲出其舍，行向城門。至城門下，夜始二更，城門未開。王家常法，待遠使命來往，至初夜盡，城門乃閉；中夜已盡，輒復開門，欲令行人早得往來。 ^592-11

爾時，給孤獨長者見城門開，而作是念：定是夜過，天曉、門開、乘明相出於城門。出城門已，明相即滅，輒還闇冥。給孤獨長者心即恐怖，身毛為豎，得無為人及非人，或〔姦狡〕人恐怖我耶？即便欲還。 ^592-12

爾時，城門側有天神住，時彼天神即放身光，從其城門至寒林丘塚間，光明普照，告給孤獨長者言：「汝且前進，可得勝利，慎勿退還！」 ^592-13

時彼天神即說偈言：
善良馬百匹，黃金滿百斤，騾車及馬車，各各有百乘，種種諸珍奇，重寶載其上，宿命種善根，得如此福報。若人宗重心，向佛行一步，十六分之一，過前福之上。 ^592-14

是故長者！汝當前進，慎勿退還！」 ^592-15

即復說偈：
雪山大龍象，純金為莊飾，巨身長大牙，以此象施人，不及向佛福，十六分之一。 ^592-16

是故長者！當速前進，得其大利，非退還也。」 ^592-17

復說偈言：
金菩闍國女，其數有百人，種種眾妙寶，瓔珞具莊嚴，以是持施與，不及行向佛，一步之功德，十六分之一。 ^592-18

是故長者！當速前進，得其勝利，非退還也。」 ^592-19

時給孤獨長者問天神言：「賢者！汝是何人？」 ^592-20

天神答言：「我是摩頭息揵大摩那婆，先是長者善知識。於尊者舍利弗、大目揵連所起信敬心，緣斯功德，今得生天，典此城門。是故告長者：但當進前，慎莫退還，前進得利，非退還也。」 ^592-21

時給孤獨長者作是念：佛興於世，非為小事。得聞正法：亦非小事。是故天神勸我令進，往見世尊。時給孤獨長者尋其光明，逕至寒林丘塚間。 ^592-22

爾時，世尊出房，露地經行。 ^592-23

給孤獨長者遙見佛已，即至其前，以俗人禮法，恭敬問訊：「云何世尊，安隱臥不？」 ^592-24

爾時，世尊說偈答言：
婆羅門涅槃，是則常安樂，愛欲所不染，解脫永無餘。斷一切希望，調伏心熾燃，心得寂止息，止息安隱眠。 ^592-25

爾時，世尊將給孤獨長者往入房中，就座而坐，端身繫念。 ^592-26

爾時，世尊為其說法，示、教、照、喜已。世尊說諸法無常，宜布施福事，持戒福事，生天福事。欲味，欲患，欲出遠離之福。 ^592-27

給孤獨長者聞法〔已〕，見法，得法，入法，解法，度諸疑、惑，不由他信，不由他度，入正法律，心得無畏；即從座起，正衣服，為佛作禮，右膝著地，合掌白佛言：「已度，世尊！已度，善逝！我從今日，盡其壽命，歸佛、歸法、歸比丘僧，為優婆塞，證知我！」 ^592-28

爾時，世尊問給孤獨長者：「汝名何等？」 ^592-29

長者白佛：「名須達多。以常給孤貧辛苦故，時人名我為給孤獨。」 ^592-30

世尊復問；「汝居何處？」 ^592-31

長者白佛言：「世尊！在拘薩羅人間，城名舍衛，唯願世尊來舍衛國，我當盡壽供養：衣被、飲食、房舍、床臥、隨病湯藥。」 ^592-32

佛問長者：「舍衛國有精舍不？」 ^592-33

長者白佛：「無也，世尊！」 ^592-34

佛告長者：「汝可於彼建立精舍，令諸比丘往來宿止。」 ^592-35

長者白佛：「但使世尊來舍衛國，我當造作精舍、僧房，令諸比丘往來止住。」 ^592-36

爾時，世尊默然受請。 ^592-37

時長者知佛世尊默然受請已，從座起，稽首佛足而去。^592-38

## 給孤獨生天經 ^s593

如是我聞：一時，佛住舍衛國祇樹給孤獨園。 ^593-1

時給孤獨長者疾病命終，生兜率天，為兜率天子。作是念：我不應久住於此，當往見世尊。作是念已，如力士屈申臂頃，於兜率天沒，現於佛前，稽首佛足，退坐一面。 ^593-2

時給孤獨天子身放光明，遍照祇樹給孤獨園。 ^593-3

時給孤獨天子而說偈言：
於此祇桓林，仙人僧住止，諸王亦住此，增我歡喜心。深信淨戒業，智慧為勝壽，以此淨眾生，非族姓財物。大智舍利弗，正念常寂默，閑居修遠離，初建業良友。 ^593-4

說此偈已，即沒不現。 ^593-5

爾時，世尊其夜過已，入於僧中，敷尼師壇，於眾前坐。告諸比丘：「今此夜中，有一天子，容色絕妙，來詣我所，稽首我足，退坐一面，而說偈言：
於此祇桓林，仙人僧住止，諸王亦住此，增我歡喜心。深信淨戒業，智慧為勝壽，以此淨眾生，非族姓財物。大智舍利弗，正念常寂默，閑居修遠離，初建業良友。 ^593-6

爾時，尊者阿難白佛言：「世尊！如我解世尊所說，給孤獨長者生彼天上，來見世尊。然彼給孤獨長者，於尊者舍利弗極相敬重。」 ^593-7

佛告阿難：「如是，如是。阿難！給孤獨長者生彼天上，來見於我。」 ^593-8

爾時，世尊以尊者舍利弗故，而說偈言：
一切世間智，唯除於如來，比舍利弗智，十六不及一。如舍利弗智，天人悉同等，比於如來智，十六不及一。 ^593-9

佛說此經已，諸比丘聞佛所說，歡喜奉行。^593-10

## 曠野長者生天經 ^s594

如是我聞：一時，佛住曠野精舍。 ^594-1

時有曠野長者疾病命終，生無熱天。生彼天已，即作是念：我今不應久於此住，不見世尊。作是念已，如力士屈申臂頃，從無熱天沒，現於佛前。 ^594-2

時彼天子天身委地，不能自立，猶如酥油委地，不能自立。如是彼天子天身細軟，不自持立。 ^594-3

爾時，世尊告彼天子：「汝當變化作此麤身而立於地。」 ^594-4

時彼天子即自化形，作此麤身而立於地。於是天子前禮佛足，退坐一面。 ^594-5

爾時，世尊告手天子：「汝手天子，本於此間為人身時，所受經法，今故憶念不悉忘耶？」 ^594-6

手天子白佛言：「世尊！本所受持，今悉不忘。本人間時有所聞法，不盡得者，今亦憶念。如世尊善說，世尊說言：若人安樂處，能憶持法，非為苦處，此說真實。如世尊在閻浮提，種種雜類，四眾圍遶而為說法，彼諸四眾聞佛所說，皆悉奉行，我亦如是，於無熱天上，為諸天人大會說法，彼諸天眾悉受修學。」 ^594-7

佛告手天子：「汝於此人間時，於幾法無厭足故，而得生彼無熱天中？」 ^594-8

手天子白佛：「世尊！我於三法無厭足故，身壞命終，生無熱天。何等三法？我於見佛無〔厭足〕故，身壞命終，生無熱天，我於〔聞〕法無厭足故，生無熱天；供養眾僧無厭足故，身壞命終，生無熱天。」 ^594-9

時手天子即說偈言：
見佛無厭足，聞法亦無厭，供養於眾僧，亦未曾知足。受持賢聖法，調伏慳著垢，三法不知足，故生無熱天。 ^594-10

時手天子聞佛所說，歡喜隨喜，即沒不現。^594-11

## 無煩天經 ^s595

如是我聞：一時，佛住舍衛國祇樹給孤獨園。 ^595-1

時有無煩天子，容色絕妙，來詣佛所，稽首佛足，退坐一面。其身光明，遍照祇樹給孤獨園。時彼天子而說偈言：
生彼無煩天，解脫七比丘，貧瞋恚已盡，超世度恩愛。誰度於諸流，難度死魔軍？誰斷死魔縻，永超煩惱軛？ ^595-2

爾時，世尊說偈答言：
尊者優波迦，及波羅揵荼，弗迦羅娑梨，跋提揵陀疊，亦婆休難提，及波毘瘦弩，如是等一切，悉皆度諸流。斷絕死魔縻，度彼難度者，斷諸死魔縻，超越諸天軛。說甚深妙法，覺悟難知者，巧便問深義，汝今為是誰？ ^595-3

時彼天子說偈白佛：
我是阿那含，生彼無煩天，故能知斯等，解脫七比丘，盡貪欲瞋恚，永超世恩愛。 ^595-4

爾時，世尊復說偈言：
眼耳鼻舌身，第六意入處，若彼名及色，得無餘滅盡。能知此諸法，解脫七比丘，貪有悉已盡，永超世恩愛。 ^595-5

時彼天子復說偈言：
鞞跋楞伽村，我於彼中住，名難提婆羅，造作諸瓦器，迦葉佛弟子，持優婆塞法，供養於父母，離欲修梵行，世世為我友，我亦彼知識。如是等大士，宿命共和合，善修於身心，持此後邊身。 ^595-6

爾時，世尊復說偈言：
如是汝賢士，如汝之所說，鞞跋楞伽村，名難提婆羅，迦葉佛弟子，受優婆塞法，供養於父母，離欲修梵行，昔是汝知識，汝亦彼良友。如是諸正士，宿命共和合，善修其身心，持此後邊身。 ^595-7

佛說此經已，時彼天子聞佛所說，歡喜隨喜，即沒不現。^595-8

## 恐怖經 ^s596

如是我聞：一時，佛住舍衛國祇樹給孤獨園。 ^596-1

時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^596-2

時彼天子說偈問佛：
此世多恐怖，眾生常惱亂，已起者亦苦，未起亦當苦，頗有離恐處，唯願慧眼說！ ^596-3

爾時，世尊說偈答言：
無有異苦行，無異伏諸根，無異一切捨，而得見解脫。 ^596-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^596-5

時彼天子聞佛所說，歡喜隨喜，稽首佛足，即沒不現。^596-6

## 妙色經 ^s597

如是我聞：一時，佛住舍衛國祇樹給孤獨園。 ^597-1

時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^597-2

時彼天子說偈問佛：
云何諸眾生，受身得妙色？
云何修方便，而得乘出道？
眾生住何法？為何所修習？
為何等眾生，諸天所供養？ ^597-3

爾時，世尊說偈答言：
持戒明智慧，自修習正受，正直心繫念，熾燃憂悉滅，得平等智慧，其心善解脫。斯等因緣故，受身得妙色，成就乘出道，心住於中學，如是德備者，為諸天供養。 ^597-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^597-5

時彼天子聞佛所說，歡喜隨喜，稽首佛足，即沒不現。
〔常驚恐顏色，羅吒國估客，輸波羅須達。〕
〔須達多生天，首長者生天，又有無煩天。〕^597-6

## 睡眠經 ^s598

如是我聞：一時，佛住舍衛國祇樹給孤獨園。 ^598-1

時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^598-2

時彼天子而說偈言：
沉沒於睡眠，欠呿不欣樂，飽食心憒鬧，懈怠不精勤，斯十覆眾生，聖道不顯現。 ^598-3

爾時，世尊說偈答言：
心沒於睡眠，欠呿不欣樂，飽食心憒鬧、懈怠不精勤；精勤修習者，能開發聖道。 ^598-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^598-5

時彼天子聞佛所說，歡喜隨喜，稽首佛足，即沒不現。^598-6

## 纏結經 ^s599

如是我聞：一時，佛住舍衛國祇樹給孤獨園。 ^599-1

時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^599-2

時彼天子而說偈言：
外纏結非纏，內纏纏眾生，今問於瞿曇，誰於纏離纏？ ^599-3

爾時，世尊說偈答言：
智者建立戒，內心修智慧，比丘勤修習，於纏能解纏。 ^599-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^599-5

時彼天子聞佛所說，歡喜隨喜，稽首佛足，即沒不現。^599-6

## 難可忍經 ^s600

如是我聞：一時，佛住舍衛國祇樹給孤獨園。 ^600-1

時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^600-2

時彼天子而說偈言：
難度難可忍，沙門無知故，多起諸艱難，重鈍溺沉沒，心隨覺自在，數數溺沉沒。沙門云何行，善攝護其心？ ^600-3

爾時，世尊說偈答言：
如龜善方便，以殼自藏六，比丘習禪思，善攝諸覺想。其心無所依，他莫能恐怖，是則自隱密，無能誹謗者。 ^600-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^600-5

時彼天子聞佛所說，歡喜隨喜，稽首佛足，即沒不現。^600-6

## 薩羅經 ^s601

如是我聞：一時，佛住舍衛國祇樹給孤獨園。 ^601-1

時有天子，容色絕妙，於後夜時，來詣佛所，稽首佛足。身諸光明，遍照祇樹給孤獨園。 ^601-2

時彼天子說偈問佛：
薩羅小流注，當於何反流？
生死之徑路，於何而不轉？
世間諸苦樂，何由滅無餘？ ^601-3

爾時，世尊說偈答言：
眼耳鼻舌身，及彼意入處，名色滅無餘，薩羅小還流，生死道不轉，苦樂滅無餘。 ^601-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^601-5

時彼天子聞佛所說，歡喜隨喜，稽首佛足，即沒不現。^601-6

## 伊尼耶經 ^s602

如是我聞：一時，佛住在舍衛國祇樹給孤獨園。 ^602-1

時有天子，容色絕妙，於後夜時，來詣佛所，稽首佛足。身諸光明，遍照祇樹給孤獨園。 ^602-2

時彼天子說偈問佛：
伊尼耶鹿躦，仙人中之尊，少食不嗜味，禪思樂山林。我今敬稽首，而問於瞿曇：
云何出離苦？云何苦解脫？
我今問解脫，於何而滅盡？ ^602-3

爾時，世尊說偈答言：
世間五欲德，心法說第六，於彼欲無欲，解脫一切苦。如是於苦出，如是苦解脫，汝所問解脫，於彼而滅盡。 ^602-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^602-5

時彼天子聞佛所說，歡喜隨喜，稽首佛足，即沒不現。^602-6

## 諸流經 ^s603

如是我聞：一時，佛住舍衛國祇樹給孤獨園。 ^603-1

時有天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^603-2

時彼天子說偈問佛：
云何度諸流？云何度大海？
云何能捨苦？云何得清淨？ ^603-3

爾時，世尊即說偈言：
信能度諸流，不放逸度海，精進能除苦，智慧得清淨。 ^603-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^603-5

時彼天子聞佛所說，歡喜隨喜，稽首佛足，即沒不現。^603-6

## 阿育王因緣經 ^s604

如是我聞：一時，佛住王舍城迦蘭陀竹園。 ^604-1

爾時，世尊晨朝著衣持缽，共諸比丘僧入城乞食，如偈所說：
身色如金山，端嚴甚微妙，行步如鵝王，面如淨滿月。 ^604-2

世尊與眾俱。時，世尊以足踐城門限地，作六種震動，如偈所說：
大海及大地，城郭并諸山，牟尼足所踐，動搖如浪舟。 ^604-3

佛變現如是神力。時，諸民人高聲唱言：「奇特未嘗有法，變現神力，如佛世尊！入城示現如是種種未曾有法。」如偈所說：
地下即成平，高地反為下，由佛威神故，
荊棘諸瓦礫，皆悉不復見，聾盲及瘖啞，
即得見聞語，城郭時樂器，不擊妙音出。 ^604-4

時，彼世尊光相普照，如千日之焰，如偈所說：
世尊身光明，普照城邑中，民人蒙佛光，涼若栴檀塗。 ^604-5

時，世尊順邑而行。時，彼有兩童子，一者上姓，二者次姓，共在沙中嬉戲，一名闍耶，二名毘闍耶，遙見世尊來，三十二大人相莊嚴其體。 ^604-6

時，闍耶童子心念言：我當以麥糗，仍手捧細沙，著世尊缽中。時，毘闍耶合掌隨喜，如偈所說：
見大悲世尊，通身一尋光，勇顏睹世尊，
心生大敬信，捧沙即奉施，得離生老際。 ^604-7

時，彼童子而發願言：以惠施善根功德，令得一天下一繖蓋王，即於此生得供養諸佛，如偈所說：
牟尼知彼心，及彼意所願，受果增善根，
及福田力故，即以大悲心，受其奉施沙。 ^604-8

時，闍耶以此善根，當得為王，王閻浮提，乃至得成無上正覺，故世尊發微笑。 ^604-9

爾時，阿難見世尊發微笑，即便合掌向佛，而白佛言：世尊！諸佛世尊阿羅訶三藐三佛陀，非無因緣而能發微笑，今佛世尊以何因緣而發微笑？如偈所說：
世尊離調笑，無上世中尊，齒白如珂玉，最勝今發笑，
勇猛勤精進，無師而自覺，妙言令樂聞，無上柔軟音，
而記彼童子，梵音遠清徹，無上兩足尊，記彼施沙果。 ^604-10

爾時，世 尊告阿難曰：如是！如是！如汝所說，諸佛無有因緣亦不發笑，我今笑者，其有因緣，阿難當知，於我滅度百年之後，此童子於巴連弗邑統領一方，為轉輪王，姓孔雀，名阿育，正法治化，又復廣布我舍利，當造八萬四千法王之塔，安樂無量眾生。如偈所說：
於我滅度後，是人當作王，孔雀姓名育，
譬如頂生王，於此閻浮提，獨王世所尊。 ^604-11

阿難！取此缽中所施之沙，捨著如來經行處，當行彼處。 ^604-12

阿難受教，即取缽沙捨經行處。 ^604-13

阿難當知！於巴連弗邑，有王名曰：月護，彼王當生子，名曰：頻頭娑羅，當治彼國，彼復有子，名曰：修師摩。 ^604-14

時，彼瞻婆國有一婆羅門女，極為端正，令人樂見，為國所珍，諸相師輩見彼女相，即記彼女，當為王妃，又生二子，一當領一天下，一當出家學道，當成聖跡。 ^604-15

時，彼婆羅門聞彼相師所說，歡喜無量，即持其女，詣巴連弗邑，種種莊嚴，莊嚴其體，欲嫁與修師摩王子。相師云：應嫁與頻頭娑羅王，彼女當生福德子，子當紹王基。 ^604-16

婆羅門即以其女嫁與此王。王見其女，端正有德，即為夫人。 ^604-17

前夫人及諸婇女見是夫人來，作是念言：此女極為端正，國中所珍，王若與彼相娛樂者，棄捨我等，乃至目所不視，諸女輩即使學習剃毛師業，彼悉學已，為王料理鬢髮。 ^604-18

料理之時，王大歡喜，即問彼女：汝何所求欲？ ^604-19

女啟王言：唯願王心愛念我耳。如是三啟。 ^604-20

時，王言：我是剎利灌頂王，汝是剃毛師，云何得愛念汝？ ^604-21

彼女白王言：我非是下姓生，乃是高族婆羅門之女，相師語我父云：此女應嫁與國王。是故來至此耳。 ^604-22

王言：若然者，誰令汝習下劣之業？ ^604-23

女啟王言：是舊夫人及婇女令我學此。 ^604-24

王即敕言：自今勿復習下業。王即立為第一夫人，王恒與彼自相娛樂，仍便懷體，月滿生子，生時安隱，母無憂惱，過七日後，立字「無憂」，又復生子，名曰：離憂。無憂者，身體麤澀，父王不大附捉，情所不念。 ^604-25

又王欲試二子，呼賓伽羅阿，語婆羅門言：和上觀我諸子，於我滅後，誰當作王。 ^604-26

婆羅門言：將此諸子出城金殿園館中，於彼當觀其相，乃至出往彼園。 ^604-27

時，阿育王母語阿育言：承王出金殿園館中，觀諸王子，於我滅後，誰當作王，汝今云何不去？ ^604-28

阿育啟言：王既不念我，亦復不樂見我。 ^604-29

母復言：但往彼所。 ^604-30

阿育復啟，母復敕令往，今便往去，願母當送飲食。 ^604-31

母言：如是，當出城去。 ^604-32

時，出門逢一大臣，名曰：〔阿那羅陀〕，此臣問阿育言：王子今至何所？ ^604-33

阿育答言：聞大王出在金殿園館，觀諸王子，於我滅後，誰當作王，今往詣彼。 ^604-34

王先敕大臣：若阿育來者，當使其乘老鈍象來，又復老人為眷屬。 ^604-35

時，阿育乘是老象，乃至園館中，於諸王子中地坐。時，諸王子各下飲食，阿育母以瓦器盛酪飯，送與阿育，如是諸王子各食飲食。 ^604-36

時，父王問師言：此中誰有王相，當紹我位。 ^604-37

時，彼相師視諸王子，見阿育具有王相，當得紹位，又作是念：此阿育，王所不應，我若語言當作王者，王必愁憂不樂，即語言：我今總記。 ^604-38

王報言：如師所教。 ^604-39

師言：此中若有乘好乘者，是人當作王。 ^604-40

時，諸王子聞彼所說，各念言：我乘好乘。時，阿育言：我乘老宿象，我得作王。 ^604-41

時，王又復語師言：願更為觀授記。 ^604-42

師復答言：此中有第一座者，彼當作王。 ^604-43

諸王子各相謂言：我坐第一座。阿育言：我今坐地，是我勝座，我當作王。 ^604-44

復語師，更為重觀。 ^604-45

師又報言：此中上器、上食，此當得王。 ^604-46

乃至阿育念言：我有勝乘、勝座、勝食。 ^604-47

時，王觀子相畢，便即還宮。時，阿育母問阿育言：誰當作王，婆羅門復記誰耶？ ^604-48

阿育啟言：上乘、上座、上器、上食，當作王子；自見當作王，老象為乘，以地為坐，素器盛食，粳米雜酪飯。 ^604-49

時，彼婆羅門知阿育當作王，數修敬其母。其母亦重餉婆羅門，即便問言：大王崩後，誰當作王？ ^604-50

師答言：此不可說也。如是乃至三問。師言：吾當語汝，慎勿使人知，汝生此子，名曰：阿育，是其人也。 ^604-51

夫人白言：我聞此語，歡喜踊躍。若王聞者，於師所不生敬信，師今可還本住處。若子作王者，師當一切得吉利，盡形供養。 ^604-52

時，頻頭羅王邊國德叉尸羅反，時，王語阿育：汝將四兵眾，平伐彼國。王子去時，都不與兵甲。 ^604-53

時，從者白王子言：今往伐彼國，無有軍仗，云何得平？ ^604-54

阿育言：我若為王，善根果報者，兵甲自然來。應發是語時，尋聲地開，兵甲從地而出，即將四兵，往伐彼國。 ^604-55

時，彼諸國民人聞阿育來，即平治道路，莊嚴城郭，執持吉瓶之水，及種種供養，奉迎王子，而作是言：我等不反大王及阿育王子，然諸臣輩不利我等，我等是故背違聖化，即以種種供養王子，請入城邑。 ^604-56

平此國已，又使至伐佉沙國。時，彼二大力士為王平治道路，推諸山石。又復諸天宣令此國：阿育當王此天下，汝等勿興逆意。彼國王即便降伏，如是乃至平此天下，至於海際。 ^604-57

時，修師摩王子出外遊戲，又復遇逢一大臣，臣不修禮法，王子即使人打拍其身。 ^604-58

大臣念言：此王子未得王位，用性如是。若得王者，不可而當，又聞阿育得天下，得壞五百大臣，我等相與立阿育為王，領此天下。 ^604-59

又，德叉尸羅國反，諸臣共議，令修師摩王子去，王亦應可，即便往彼國，不能降伏。時，父王復得重疾，王語諸臣：吾今欲立修師摩為王，令阿育往至彼國。 ^604-60

時，諸臣欲令阿育作王，以黃物塗阿育體及面手腳已，諸臣白王言：阿育王子今得重疾。諸臣便莊嚴阿育，將至王所：今且立此子為王，我等後徐徐當立修師摩為王。 ^604-61

時，王聞此語，甚以不喜，憂愁不樂，默然不對。 ^604-62

時，阿育心念口言：我應正得王位者，諸天自然來，以水灌我頂，素繒繫首。尋聲諸天即以水灌阿育頂，素繒繫首。 ^604-63

時，王見此相貌，極生愁惱，即便命終。 ^604-64

阿育王如禮法殯葬父王已，即立〔阿那羅陀〕為大臣。時，修師摩王子聞父崩背，今立阿育為王，心生不忍，即集諸兵，而來伐阿育。 ^604-65

阿育王四門中，二門安二力士，第三門安大臣，自守東門。時，〔阿那樓陀〕大臣機關木象，又作阿育王像，像即騎象，安置東門外，又作無煙火坑聚，以物覆之。 ^604-66

修師摩既來到時，〔阿那樓陀〕大臣語修師摩王子：欲作王者，阿育在東門，可往伐之，能得此王者，自然得作王。 ^604-67

時，彼王子即趣東門，即墮火坑，便即死亡。 ^604-68

爾時，有一大力士，名曰：跋陀羅由陀，聞修師摩終亡，厭世，將無量眷屬，於佛法中出家學道，加勤精進，逮得漏盡，成阿羅漢道。 ^604-69

阿育王正法治化。時，諸臣輩：我等共立阿育為王故，輕慢於王，不行君臣之禮。王亦自知諸臣輕慢於我。 ^604-70

時，王語諸臣曰：汝等可伐花果之樹，植於刺棘。 ^604-71

諸臣答曰：未嘗見聞卻除華果而植刺樹，而見除伐刺樹而植果實，乃至王三敕令伐，彼亦不從。 ^604-72

爾時，國王忿諸大臣，即持利劍，殺五百大臣。 ^604-73

又時，王將婇女眷屬，出外園中遊戲，見一無憂樹，華極敷盛，王見已，此華樹與我同名，心懷歡喜，王形體醜陋，皮膚麤澀，諸婇女輩，心不愛王，憎惡王故，以手毀折無憂華樹，王從眠覺，見無憂樹華狼藉在地，心生忿怒，繫諸婇女，以火燒殺，王行暴惡，故曰：暴惡阿育王。 ^604-74

時，〔阿那羅陀〕大臣白王言：王不應為是法，云何以手自殺人？諸臣婇女，王今當立屠殺之人，應有所殺，以付彼人。 ^604-75

王即宣教立屠殺者。彼有一山，名曰：「耆梨」，中有一織師家，織師有一子，亦名：「耆梨」，兇惡撾打繫縛小男小女，及捕水陸之生，乃至拒逆父母，是故世人傳云：「兇惡耆梨子」。 ^604-76

時，王諸使語彼：汝能為王斬諸兇人不？ ^604-77

彼答曰：一切閻浮提有罪者，我能淨除，況復此一方？ ^604-78

時，諸使輩還啟王言：彼人已得兇惡者。 ^604-79

王言：覓將來也。 ^604-80

諸使呼彼，彼答言：小忍，先奉辭父母，具說上事。 ^604-81

父母言：子不應行是事，如是三敕。彼生不仁之心，即便殺父母已，然後乃至。 ^604-82

諸使問曰：何以經久不速來也。時，彼兇惡具說上事，諸使者以是事具啟王。 ^604-83

王即敕彼：我所有罪人，事應至死，汝當知之。 ^604-84

彼啟王言：為我作舍。 ^604-85

王乃至為其作舍屋室，極為端嚴，唯開一門，門亦極精嚴，於其中間，作治罪之法羅列，狀如地獄，彼獄極為勝好。 ^604-86

時，彼兇人啟王言：今從王乞願。若人來入此中者，不復得出。 ^604-87

王答言：如汝所啟乞願，當以與汝。 ^604-88

時，彼屠主往詣寺中，聽諸比丘說地獄事。時，有比丘講地獄經，有眾生生地獄者，地獄即執彼罪人，以熱鐵鉗鉗開其口，以熱鐵丸著其口中，次融銅灌口，次復鐵斧斬截其體，次復杻械枷鎖檢繫其身，次復火車鑪炭，次復鐵鑊，次復灰河，次復刀山劍樹，具如《天五使經》所說。 ^604-89

彼屠主具聞比丘說是諸事，開其住處，所作治罪之法如彼所說，案此法而治罪人。 ^604-90

又一時，商主將其婦入於大海，入海時，婦便生子，名曰：為海。如是在海十有餘年，採諸重寶，還到本鄉，道中值五百賊，殺於商主，奪彼寶物。爾時，商主之子見父傷死，及失寶物，厭世間苦故，於如來法中出家學道，還其本土，遊行諸國，次至巴連弗邑，過此夜已，晨朝著衣持缽，入城次第乞食，誤入屠殺舍中。 ^604-91

時，彼比丘遙見舍裏，見火車鑪炭等治諸眾生，如地獄中，尋生恐怖，衣毛皆豎，便欲出門。 ^604-92

時，兇惡即往執彼比丘言：入此中者，無有得出，汝今於此而死。 ^604-93

比丘聞其所說，心生悲毒，泣淚滿目。 ^604-94

兇主問曰：汝云何如小兒啼？ ^604-95

爾時，比丘以偈答曰：
我不恐畏死，志願求解脫，所求不成果，是故我啼泣，
人身極難得，出家亦復然，遇釋師子王，自今不重睹。 ^604-96

爾時，兇主語比丘曰：汝今必死，何所憂惱？ ^604-97

比丘復以哀言答云：乞我少時生命，可至一月。 ^604-98

彼兇不聽，如是日數漸減，止於七日，彼即聽許。 ^604-99

時，此比丘知將死不久，勇猛精進，坐禪息心，終不能得道，至於七日。 ^604-100

時，王宮內人有事至死，送付兇惡之人，令治其罪，兇主將是女人著臼中，以杵擣之，令成碎末。 ^604-101

時，比丘見是事，極厭惡此身，嗚呼，苦哉，我不久亦當如是，而說偈言：
嗚呼大悲師，演說正妙法，此身如聚沫，於義無有實，
向者美女色，今將何所在，生死極可捨，愚人而貪著，
係心緣彼處，今當脫鎖木，令度三有海，畢竟不復生，
如是勤方便，專精修佛法，斷除一切結，得成阿羅漢。 ^604-102

時，彼凶惡人語此比丘，期限已盡。 ^604-103

比丘問曰：我不解爾之所說。 ^604-104

彼兇答曰：先期七日，今既已滿。 ^604-105

比丘以偈答曰：
我心得解脫，無明大黑闇，斷除諸有蓋，以殺煩惱賊，
慧日今已出，鑒察心意識，明了見生死，今者愍人時，
隨順修聖法，我今此身骸，任爾之所為，無復有吝惜。 ^604-106

爾時，彼兇主執彼比丘著鐵鑊油中，足與薪火，火終不然，假使然者，或復不熱，兇主見火不然，打拍使者，而自然火，火即猛盛，久久，開鐵鑊蓋，見彼比丘鐵鑊中蓮華上坐，生希有心，即啟國王。 ^604-107

王即便嚴駕，將無量眾，來看比丘。 ^604-108

時，彼比丘調伏時至，即身昇虛空，猶如鴈王，示種種變化，如偈所說：
王見是比丘，身昇在虛空，心懷大歡喜，合掌觀彼聖，
我今有所白，意中所不解，形體無異人，神通未曾有。
為我分別說，修習何等法，令汝得清淨，為我廣敷演，
令得勝妙法，我了法相已，為汝作弟子，畢竟無有悔。 ^604-109

時，彼比丘而作是念：我今伏是王，多有所導，攝持佛法，當廣分布如來舍利，安樂無量眾生，於此浮閻浮提，盡令信三寶，以是因緣故，自顯其德，而向王說偈言：
我是佛弟子，逮得諸漏盡，又復是佛子，不著一切有，
我今已調伏，無上兩足尊，息心得寂靜，生死大恐怖，
我今悉得脫，有離三有縛，如來聖法中，獲得如是利。 ^604-110

時，阿育王聞彼比丘所說，於佛所生大敬信，又白比丘言：佛未滅度時，何所記說。 ^604-111

比丘答言：佛記大王，於我滅後，過百歲之時，於巴連弗邑，有三億家，彼國有王，名曰：阿育，當王此閻浮提，為轉輪王，正法治化，又復廣布我舍利，於閻浮提立八萬四千塔，佛如是記大王，然大王今造此大地獄，殺害無量民人，王今宜應慈念一切眾生，施其無畏，令得安隱，佛之所記大王者，王當如法修行，而說偈言：
當行哀愍心，莫惱諸群生，當修習佛法，廣布佛舍利。 ^604-112

時，彼阿育王於佛所極生敬信，合掌向比丘作禮，我得大罪，今向比丘懺悔，我之所作甚為不可，願為佛子，受我懺悔，捨心勿復責，我愚人今復歸命，而說偈言：
我今歸依佛，無上勝妙法，比丘諸眾尊，我今盡命歸，
我今當勇猛，奉受世尊敕，於此閻浮提，普立諸佛塔，
種種諸供養，懸繒及幡幢，莊嚴世尊塔，妙麗世希有。 ^604-113

時，彼比丘度阿育王已，乘空而化。 ^604-114

時，王從地獄出，兇主白王言：王不復得去。 ^604-115

王曰：汝今欲殺我耶？ ^604-116

彼曰：如是。 ^604-117

王曰：誰先入此中？ ^604-118

答曰：我是。 ^604-119

王曰：若然者，汝先應取死。 ^604-120

王即敕人，將此兇主著作膠舍裏，以火燒之，又敕壞此地獄，施眾生無畏。時，王欲建舍利塔，將四兵眾，至王舍城，取阿闍世王佛塔中舍利，遷復修治此塔，與本無異，如是取七佛塔中舍利，至羅摩村中。 ^604-121

時，諸龍王將是王入龍宮中，王從龍索舍利供養，龍即與之，王從彼而出，如偈所說：
羅摩羅村中，所有諸佛塔，龍王所奉事，守護而供養，
王從龍索分，諸龍開懷與，即持此舍利，漸進於餘方。 ^604-122

時，王作八萬四千金、銀、琉璃、頗梨篋，盛佛舍利，又作八萬四千四寶瓶，以盛此篋，又作無量百千幡幢繖蓋，使諸鬼神各持舍利供養之具，敕諸鬼神言：於閻浮提，至於海際，城邑聚落滿一億家者，為世尊立舍利塔。 ^604-123

時，有國名：著叉尸羅，三十六億家，彼國人語鬼神言：三十六篋舍利與我等，起立佛塔。王作方便，國中人少者，令分與彼，令滿家數，而立為塔。 ^604-124

時，巴連弗邑有上座，名曰：耶舍。 ^604-125

王詣彼所，白上座曰：我欲一日之中，立八萬四千佛塔，遍此閻浮提，意願如是。如偈讚曰：
大王名阿育，於先八塔中，各取其舍利，於此閻浮提，
建立諸佛塔，八萬及四千，縱廣殊妙勝，一日都使畢。 ^604-126

時，彼上座白王言：善哉！大王！剋後十五日月食時，令此閻浮提起諸佛塔。 ^604-127

如是乃至一日之中，立八萬四千塔，世間民人，興慶無量，共號名曰：法阿育王，如偈讚曰：
王聖種孔雀，安樂世間人，於此閻浮提，建立勝妙塔，
本名為惡王，今造勝妙業，共號名法王，相傳至於後。 ^604-128

王已建八萬四千塔，歡喜踊躍，將諸群臣往詣雞雀精舍，白耶舍上座曰：更有比丘，佛所授記，當作佛事不？我當往詣彼所供養恭敬。 ^604-129

上座答曰：佛臨般涅槃時，降伏阿波羅龍王、陶師旃陀羅、瞿波梨龍，詣摩偷羅國，告阿難曰：於我般涅槃後，百世之中，當有長者，名瞿多，其子名曰：優波崛多，當出家學道，無相佛教授於人，最為第一，當作佛事。佛告阿難曰：遙見彼山不？阿難白佛：見也，世尊！佛告阿難：此山名優留曼茶，是阿蘭若處，名：那茶婆低，隨順寂靜。而偈讚曰：
優波崛比丘，教授最第一，名聞振四方，最勝之所記，
於我滅度後，當得作佛事，度諸眾生類，其數無有限。 ^604-130

時，王問上座曰：尊者優波崛今已出世不？ ^604-131

上座答曰：已出世，出家學道，降伏煩惱，是阿羅漢，共諸無量比丘眷屬一萬八千，住在優留曼茶山中阿蘭若處，哀愍眾生，如佛說淨妙法，度無量諸天及人，令入甘露城。 ^604-132

王聞已，歡喜踊躍，即敕群臣，速辦嚴駕，將無量眷屬往詣彼所，修敬供養優波崛多。 ^604-133

時，臣白王言：彼聖既在王國，宜當遣信奉迎之，彼自當來。 ^604-134

王答臣曰：不宜遣信至彼所，應當自往，彼不宜來也，而說偈曰：
汝得金剛舌，那能不斷壞，諫我莫往彼，親近田舍人。 ^604-135

王即遣信，往彼尊者所言：某日當來尊所。 ^604-136

時，尊者思惟。若王來者，無量將從，受諸大苦，逼殺害微蟲、聚落人民，作是念已，答使者曰：我當自往詣王所。 ^604-137

時，王聞尊者自來，歡喜踊躍，從摩偷羅至巴連弗邑，於其中間，開安舟航，於航懸諸幢蓋。時，尊者優波崛愍念王故，將一萬八千阿羅漢眾，隨於水道徑至王國。 ^604-138

時，國中人啟王言：尊者優波崛將一萬八千比丘眾來至。 ^604-139

王聞，大歡喜踊躍，即脫瓔珞，價直千萬，而授與之。王將諸大臣眷屬，即出往尊者所，為下食，五體投地，向彼作禮，長跪合掌，而作是言：我今領此閻浮提，受於王位，不以為喜，今睹尊者，躍踊無量，如來弟子，乃能如是，如睹於佛，而說偈言：
寂滅已度世，汝今作佛事，世間愚癡滅，如日照佛世，
為世作導師，說法中第一，眾生可依怙，我今大歡喜。 ^604-140

時，王敕使者宣令國界，尊者優波崛比丘今來此國，如是唱言：
欲得富貴者，遠離貧窮苦，常處天上樂，解脫涅槃者，
當值優波崛，修敬今供養，未見諸佛者，今睹優波崛。 ^604-141

時，王嚴飾國界，平治道路，懸繒幡蓋，燒香散華，及諸伎樂，舉國人民皆出奉迎尊者優波崛，供養恭敬。 ^604-142

爾時，尊者優波崛白王言：大王！當以正法治化，哀愍眾生，三寶難遇，於三寶中，常以供養恭敬，修念讚歎，廣為人說。
所以者何？如來、應供、等正覺知人見人，常為記說：我之正法，寄在國王，及我比丘僧等；而說偈曰：
世雄人中尊，正勝妙大法，寄付於大王，及我比丘僧。 ^604-143

時，王白優波崛曰：我已建正法，而說偈曰：
我已造諸塔，莊嚴諸國界，種種興供養，幡幢及諸寶，
廣布佛舍利，遍於閻浮提，我興如是福，意願悉已滿，
自身及妻兒，珍寶及此地，今已悉捨施，供養賢聖塔。 ^604-144

時，尊者優波崛讚王言：善哉！善哉！大王應行如是法，而說偈言：
捨身及財命，世世無所憂，受福無有窮，必得無上覺。 ^604-145

時，王請尊者優波崛入城，設種種座，請尊者就座，眾僧令往雞雀精舍，白尊者曰：尊者顏貌端正，身體柔軟，而我形體醜陋，肌膚麤澀。 ^604-146

尊者說偈曰：
我行布施時，淨心好財物，不如王行施，以沙施於佛。 ^604-147

時，王以偈報曰：
我於童子時，布施於沙土，今獲果如是，何況餘妙施。 ^604-148

尊者復以偈讚曰：
快哉善大王，布施諸沙土，無上福田中，植果無窮盡。 ^604-149

時，阿育王告諸大臣，我以沙布施於佛，獲其果報如是，云何而不修敬於世尊？王復白優波崛言：尊者！示我佛所說法、遊行處所，當往供養禮拜，為諸後世眾生攝受善根，而說偈言：
示我佛說法，諸國及住處，供養當修敬，為後眾生故。 ^604-150

尊者言：善哉！善哉！大王能發妙願，我當示王處所，為後眾生。 ^604-151

時，王將四兵軍眾，及持種種供養香華、幡幢及諸伎樂，便將尊者發去。 ^604-152

尊者〔至〕隆頻林〔言〕：此是如來生處。而說偈言：
如來初生處，生時行七步，顧視諸四方，舉手指天上，
我今最後生，當得無上道，天上及於人，我為無上尊。 ^604-153

時，王五體投地，供養禮拜，即立佛塔。 ^604-154

尊者白王言：大王欲見諸天見佛生時行七步處不？ ^604-155

王白言：願樂欲見。 ^604-156

時，尊者舉手，指摩耶夫人所攀樹枝，而告彼樹神曰：樹神，今現。令王見之，生大歡喜，尋聲即見，住尊者邊，而作是言：何所教敕？我當奉行。 ^604-157

尊者語王言：此神見佛生時。 ^604-158

王以偈問神曰：
汝見嚴飾身，生時青蓮華，足行於七步，口中有所說。 ^604-159

神以偈答曰：
我見相好身，生時二足尊，舉足行七步，口中有所說，
於諸天人中，我為無上尊。 ^604-160

時，王問神言：佛生有何瑞應？ ^604-161

神答言：我不能宣說妙勝諸事，今略說少分：
光明能徹照，身體具相好，令人喜樂見，感動於天地。 ^604-162

時，王聞神所說歡喜，施十萬兩珍寶而去。 ^604-163

又將王入城裏，語言：此處菩薩現三十二相、八十種好，莊嚴其體紫磨金色。時，王向此處作禮，興種種供養。 ^604-164

又將王至天寺中，語王言：太子生時，令向彼神禮；時，諸神悉禮菩薩。時，諸民人為菩薩立名，今是天中天。時，王復以種種供養。 ^604-165

又將示處語王言：此處父王以菩薩示諸婆羅門，瞻其相德，王復種種供養。 ^604-166

又示：此處菩薩學堂，此處學乘象，此處學乘馬、乘車、弓弩，如是學一切伎術處，此處是菩薩治身，此處菩薩六萬夫人遊戲處，此處菩薩見老、病、死人，此處菩薩坐閻浮提樹下，坐禪得離欲，樹影不離身，父王向其作禮，此處菩薩將百千天神，出城而去，此處菩薩脫瓔珞，與車匿遣馬還國，而說偈曰：
菩薩於此處，脫瓔珞及冠，授與於車匿，
遣馬還於國，獨行無有侶，便入學道山。 ^604-167

又此處菩薩從獵師，易袈裟衣，被此衣已，而為出家，此處是仙人所稽請處，此處瓶沙王與菩薩半國處，此處問優藍弗仙人，此處菩薩六年苦行，如偈所說：
苦行於六年，極受諸苦惱，知此非真道，棄捨所習行。 ^604-168

此處二女奉菩薩乳糜，如偈所說：
大聖於此中，受二女乳糜，從此而起去，往詣菩提樹。 ^604-169

此處迦梨龍讚歎菩薩，如偈所說：
此處迦梨龍，讚歎諸菩薩，當隨古時道，證無上妙果。 ^604-170

時，王向尊者而說偈曰：
我今欲見龍，彼龍見佛者，從此趣菩提，證得勝妙果。 ^604-171

時，尊者以手指龍宮，語曰：迦梨龍王！汝以見佛，今當現身。 ^604-172

時，龍王尋聲即出，住在尊前，合掌白言：何所教敕？ ^604-173

時，尊者語王曰：此龍王見佛，讚歎如來。 ^604-174

時，王合掌向龍，而說偈曰：
汝見金剛身，我師無疇匹，面如淨滿月，
為我說彼德，十力之功德，往詣道場時。 ^604-175

時，龍王以偈答曰：
我今當演說，足踐於地時，大地六種動，
光耀倍於日，遍照三千界，而趣菩提樹。 ^604-176

時，王如是等處處種種供養，及立塔廟。 ^604-177

時，尊者將王至道樹下，語王曰：此樹，菩薩摩訶薩以慈悲三昧力破魔兵眾，得阿耨多羅三藐三菩提，而說偈言：
牟尼牛王尊，於此菩提樹，降伏惡魔軍，
得勝菩提果，天人中特尊，無能與等者。 ^604-178

時，王捨無量珍寶，種種供養，及起大塔廟。 ^604-179

此處四天王各持一缽，奉上於佛，合為一缽，此處於賈客兄弟所受諸飯食，此處如來詣波羅奈國時，阿時婆外道問佛，此處仙人園鹿野苑，如來於中為五比丘三轉十二行法輪，而說偈言：
此處鹿野苑，如來轉法輪，三轉十二行，五人得道跡。 ^604-180

時，王於是處興種種供養，及立塔廟。 ^604-181

此處如來度優樓頻螺迦葉等仙人為道，此處如來為瓶沙王說法；王得見諦，及無量民人、諸天得道；此處如來為天帝釋說法，帝釋及八萬諸天得道；此處如來示大神力，種種變化；此處如來至天上，為母說法，將無量天眾，下於人間。 ^604-182

王復種種供養，及立塔廟。 ^604-183

時，尊者語阿育王，至鳩尸那竭國，言：此處如來具足作佛事畢，於無餘般涅槃而般涅槃，而說偈言：
度脫諸天人，修羅龍夜叉，建立無盡法，佛事既已終，
於有得寂滅，大悲入涅槃，如薪盡火滅，畢竟得常住。 ^604-184

時，王聞是語，憂惱迷悶擗地。時，諸臣輩以水洗心面，良久得穌，啼泣涕零，如是乃至興種種供養，立大塔廟。 ^604-185

時，王復白尊者曰：我意願欲得見佛諸大弟子佛之所記者，欲供養彼舍利，願為示之。 ^604-186

時，尊者白王言：善哉！善哉！大王能發如是妙心。 ^604-187

時，尊者將王至舍衛國，入祇桓精舍，以手指塔，此是尊者舍利弗塔，王當供養。 ^604-188

王曰：彼有何功德？ ^604-189

尊者曰：是第二法王，隨轉法輪，而說偈言：
一切眾生智，比於舍利弗，十六之一分，以除如來智，
如來轉法輪，是則能隨轉，彼有無量德，誰復能宣說。 ^604-190

時，王生大歡喜，捨十萬兩珍寶，供養其塔，而說偈言：
我禮舍利弗，解脫諸恐怖，名稱普於世，智慧無有等。 ^604-191

次，復示大目揵連塔，王應供養此塔。 ^604-192

王復問曰：彼有何功德？尊者答曰：是神足第一，以足指踐地，地即震動，至於天宮，降伏難陀跋難陀龍王，而說偈曰：
以足指動地，至於帝釋宮，神足無與等，誰能盡宣說，
二龍王兇暴，見者莫不怖，彼於神足力，降伏息瞋恚。 ^604-193

時，王捨十萬兩珍寶，供養此塔，以偈讚曰：
神足中第一，離於老病死，有如是功德，今禮目揵連。 ^604-194

次，復示摩訶迦葉塔，語王言：此是摩訶迦葉塔，應當供養。 ^604-195

王問曰：彼有何功德？ ^604-196

答曰：彼少欲知足，頭陀第一，如來施以半座及僧伽梨衣，愍念眾生，興立正法，即說偈曰：
功德田第一，愍念貧窮類，著佛僧伽梨，
能建於正法，彼有如是德，誰能具宣說。 ^604-197

時，王捨十萬兩珍寶，供養是塔，以偈讚曰：
常樂於寂靜，依止林藪間，少欲知足富，今禮大迦葉。 ^604-198

次，復示尊者薄拘羅塔，此是薄拘羅塔，應當供養。 ^604-199

王問曰：彼有何功德？尊者答曰：彼無病第一，乃至不為人說一句法，寂然無言。 ^604-200

王曰：以一錢供養。 ^604-201

諸臣白王，功德既等，何故於此供養一錢？ ^604-202

王告之曰：聽吾所說：
雖除無明癡，智慧能鑒察，雖有薄拘名，於世何所益？ ^604-203

時，彼一錢還來至王所。時，大臣輩見是希有事，異口同音讚彼：嗚呼！尊者！少欲知足，乃至不須一錢！。 ^604-204

復示阿難塔，語王言：此是阿難塔，應當供養。 ^604-205

王曰：彼有何功德？ ^604-206

答曰：此人是侍佛者，多聞第一，選集佛經，而說偈曰：
奉持牟尼缽，念至能決斷，多聞之大海，辯才柔軟音，
能悅天人眾，善知三佛心，一切悉明了，功德之寶篋，
最勝所稱歎，降伏煩惱諍，如是等功德，應當修供養。 ^604-207

王即捨百億兩珍寶，而供養其塔。 ^604-208

時，諸臣白王言：何故於此布施供養皆悉勝前。 ^604-209

王曰：聽吾所說心中所以：
如來之體身，法身性清淨，彼悉能奉持，是故供養勝，
法燈常存世，滅此愚癡冥，皆由從彼來，是故供養勝，
如大海之水，牛跡所不容，如是佛智海，餘人不能持，
唯有阿難尊，一聞悉受持，終無忘失時，是故供養勝。 ^604-210

爾時，王如是種種供養，向尊者合掌，而作是言：
我今受此形，不復負此身，修無量功德，今為人中主，
我今取堅實，造立諸塔廟，莊嚴在於世，如星莊嚴月，
奉佛弟子法，應行諸禮節，我今悉已作，稽首尊者足，
蒙尊者恩力，今見勝妙事，快獲大善利，從是分別法。 ^604-211

爾時，王供養上種種事，恒偏至菩提道場樹，此樹下如來得阿耨多羅三藐三菩提，世間希有珍寶供養之事，供養菩提樹。 ^604-212

時，王夫人名曰：低舍羅絺多，夫人作是念：王極愛念於我，我亦念王，王今捨我去，持諸珍寶至菩提樹間，我今當作方便殺是菩提樹，樹既枯死，葉便凋落，王當不復往，彼可與我常相娛樂；即喚咒師，語咒師言：汝能殺菩提樹不？ ^604-213

彼答曰：能，與我千兩金。 ^604-214

時，夫人即與千兩金錢，咒師往菩提樹間，以咒咒樹以綖繫樹。時，樹漸漸枯死，葉即萎落，未即枯死，其葉凋落，白夫人曰：復應以熱乳澆樹，乃可令枯。 ^604-215

夫人白王：我今欲以乳供養菩提樹。 ^604-216

王曰：隨卿意耶！ ^604-217

如是乃至以熱乳澆之，樹即枯燥。時，諸夫人白王言：菩提樹忽然枯死，葉葉變落，而說偈言：
如來所依樹，名曰菩提者，於是得正覺，具足一切智，
大王今當知，是樹今枯死，葉色亦變異，不知何以故。 ^604-218

時，王聞是語，即迷悶擗地，諸人輩以水澆王心面，良久而穌，即便泣淚言：
我見菩提樹，便見於如來，今聞彼樹死，我今亦隨沒。 ^604-219

時，彼夫人見王憂愁不樂，而白王言：主勿憂惱，我當喜悅王心。 ^604-220

王曰：若無彼樹，我命亦無，如來於彼樹得阿耨多羅三藐三菩提，彼樹既無，我何用活耶？ ^604-221

夫人聞王決定語，還復以冷乳灌菩提樹下，彼樹尋復更生。 ^604-222

王聞以乳溉灌樹還得生，日日送千瓮乳溉灌其本，樹還復如先。諸夫人輩白王言：菩提樹今復如先，無復有異。 ^604-223

時，王聞已，即生歡喜，詣菩提樹下，睹於菩提樹，目不暫捨，而說偈言：
諸王所未作，瓶沙持國者，我今應供養，我今浴菩提，
諸乳及香水，華香及塗香，當復供養僧，賢聖五部眾。 ^604-224

時，王各辦四寶瓮，金、銀、琉璃、頗梨，盛諸香乳，及諸香湯，持種種飲食，幡幢、寶蓋各有千種，及種種花香伎樂，受持八支齋布薩，著白淨衣服，執持香鑪，在於殿上，向四方作禮，心念口言：如來賢聖弟子在諸方者，憐愍我故，受我供養，而說偈言：
如來賢聖子，正順寂諸根，離諸三界欲，諸天應供養，
今當悉來集，受我微心惠，哀愍副我意，令法種增長，
常樂於寂止，解脫諸所著，如來之真子，從法而化生，
諸天所供養，哀愍於我故，今當悉來集，副我之微意，
諸聖在處處，罽賓多波婆，大林離波多，阿耨大池邊，
江河山藪間，如是一切處，諸聖在中者，今當悉來集，
哀愍於我故，副我之微意，又在於天上，尸梨沙宮殿，
香山石室中，神通具足者，今當悉來集，哀愍於我故。 ^604-225

時，王如是語時，三十萬比丘悉來集，彼大眾中十萬是阿羅漢，二十萬是學人及凡夫比丘，上座之座無人坐。 ^604-226

時，王問諸比丘：上座之座，云何而無人坐？ ^604-227

時，彼大眾中有一比丘，名曰：耶舍，是大阿羅漢，具足六通，白王言：此座上座之座，餘者豈敢於中而坐。 ^604-228

王復問曰：於尊者所，更有上座耶？ ^604-229

尊者答曰：更有上座，大王！佛之所說，名曰：賓頭盧，是上座，應坐此處。 ^604-230

王大歡喜，而作是言：於中有比丘見佛者不？ ^604-231

尊者答曰：有也，大王！賓頭盧者，猶故在世。 ^604-232

王復白曰：可得見彼比丘不？ ^604-233

尊者曰：大王！不久當見，尋當來至。 ^604-234

時，王生大歡喜，而說偈言：
我今快得利，攝受於我故，令我自目見，尊者賓頭盧。 ^604-235

時，尊者賓頭盧將無量阿羅漢，次第相隨，譬如鴈王乘虛而來，在於上座處坐，諸比丘僧各修禮敬，次第而坐。 ^604-236

時，王見尊者賓頭盧頭髮皓白，辟支佛體，頭面禮足，長跪合掌，睹尊者顏貌，而說偈言：
我今之王位，統領閻浮提，不以為歡喜，今得見尊者，
我今見尊者，便是見生佛，心懷大踊躍，勝見於王位。 ^604-237

復白尊者曰：尊者見世尊耶？三界所尊仰。 ^604-238

時，尊者賓頭盧以手舉眉毛，視王而言：
我見於如來，於世無譬類，身作黃金色，三十二相好，
面如淨滿月，梵音聲柔軟，伏諸煩惱諍，常處於寂滅。 ^604-239

王復問曰：尊者何處見佛？ ^604-240

尊者曰：如來將五百阿羅漢，俱初在王舍城安居，我爾時亦復在中，而說偈言：
大牟尼世尊，離欲相圍遶，在於王舍城，結於夏三月，
我時在彼眾，恒住如來邊，大王今當知，我目見真佛。 ^604-241

又復，佛住舍衛國時，如來大作神力，種種變化，作諸佛形，滿在諸方，乃至阿迦尼吒天，我爾時亦在於中，見如來種種變化神通之相，而說偈言：
如來神通力，降伏諸外道，佛遊於十方，我親見彼相。 ^604-242

又復，如來在天上與母說法時，我亦在於中，與母說法竟，將諸天眾從天上來，下僧迦奢國。時，我見此二事，天人受福樂，優波羅比丘尼化作轉輪聖王，將無量眷屬，乘空而來，詣世尊所，我亦見此，而說偈言：
如來在天上，於彼結夏坐，我亦在於中，牟尼之眷屬。 ^604-243

又復，世尊住舍衛國，五百阿羅漢俱。時，給孤獨長者女適在於富樓那跋陀那國。時，彼女請佛及比丘僧。時，諸比丘各乘空而往彼，我爾時以神力合大山，往彼受請。時世尊責我：汝那得現神足如是，我今罰汝，常在於世，不得取涅槃，護持我正法，勿令滅也。而說偈曰：
世尊受彼請，五百比丘俱，時我以神力，挑大山而去，
世尊責罰我，住世未滅度，護持我正法，勿令法沒盡。 ^604-244

又復，如來將諸比丘僧入城乞食。時，王共二童子沙土中戲，逢見佛來，捧於塵沙，奉上於佛。時，世尊記彼童子：於我滅度百歲之後，此童子於巴連弗邑當受王位，領閻浮提，名曰：阿育，當廣布我舍利，一日之中，當造八萬四千塔；今王身是也，我爾時亦在於中，而說偈曰：
王於童子時，以沙奉上佛，佛記於王時，我亦親在中。 ^604-245

時，王白尊者曰：尊者今住在何處？ ^604-246

尊者答王曰：在於北山，山名揵陀摩羅，共諸同梵行僧。 ^604-247

王復問曰：有幾眷屬？ ^604-248

尊者答：六萬阿羅漢比丘。尊者曰：王何須多問？今當施設供養於僧，食竟，使王歡喜。 ^604-249

王言：如是，尊者！然我今先當供養佛念所覺菩提之樹，然後香美飲食施設於僧，敕諸群臣，唱令國界，王今捨十萬兩金，布施眾僧，千瓮香湯，溉灌菩提樹，集諸五眾。 ^604-250

時，王子名曰：拘那羅，在王右邊，舉二指而不言說，意欲二倍供養，大眾見之，皆盡發笑。王亦發笑，而語言：嗚呼！王子，乃有增益功德供養。王復言：我復以三十萬兩金供養眾僧，復加千瓮香湯，洗浴菩提樹。 ^604-251

時，王子復舉四指，意在四倍。時，王瞋恚，語臣曰：誰教王子作是事，與我興競。 ^604-252

臣啟王言：誰敢與王興競，然王子聰慧利根，增益功德，故作是事耳。 ^604-253

時，王右顧視王子，白上座曰：除我庫藏之物，餘一切物，閻浮提夫人、婇女、諸臣、眷屬，及我拘那羅子，皆悉布施賢聖眾僧，唱令國界，集諸五眾，而說偈曰：
除王庫藏物，夫人及婇女，臣民一切眾，
布施賢聖僧，我身及王子，亦復悉捨與。 ^604-254

時，王、上座及比丘僧，以瓮香湯洗浴菩提樹。時，菩提樹倍復嚴好，增長茂盛，以偈頌曰：
王浴菩提樹，無上之所覺，樹增於茂盛，柯條葉柔軟。 ^604-255

時，王及諸群臣生大歡喜。時，王洗浴菩提樹已，次復供養眾僧。 ^604-256

時，彼上座耶舍語王言：大王！今大有比丘僧集，當發淳信心供養。 ^604-257

時，王從上至下，自手供養。 ^604-258

時，彼有二沙彌，得食已，各以糗團歡喜丸，更互相擲，王見即笑而言：此沙彌作小兒戲。供養訖已，王還上座前立。 ^604-259

上座語王言：王莫生不信敬心。 ^604-260

王答上座，無有不敬心，然見二沙彌作小兒戲，如世間小兒，以土團更互相擲，如是二沙彌以糗團、以歡喜丸，更互相擲。 ^604-261

上座白王言：彼二沙彌是俱解脫阿羅漢，更相奉食。 ^604-262

王聞是已，增其信心，而作是念：此二沙彌能展轉相施，我今亦當於一切僧人施絹、劫貝。 ^604-263

時，二沙彌知王心所念，二沙彌共相謂言：令王倍增敬信，一沙彌持鑊授與王，一沙彌授以染草。 ^604-264

王問彼沙彌，用作何等？ ^604-265

二沙彌白王言：王因我故，施與眾僧絹及劫貝，我欲令大王染成其色，施與眾僧。 ^604-266

時，王作是念：我雖心念，口未發言，此二達士得他心智，而知我心。王即稽首敬禮眾僧，而說偈言：
孔雀之族姓，內外親眷屬，因此惠施故，
悉皆獲大利，遭值良福田，歡喜應時施。 ^604-267

時，王語沙彌言：我因汝等施僧衣，施僧衣已，復以三衣并四億萬兩珍寶，嚫五部眾嚫願已，復以四十億萬兩珍寶，贖取閻浮提宮人、婇女，及太子、群臣。 ^604-268

阿育王所作功德，無量如是。
(印--)(光附錄卷第一)^604-269

## 念處經 ^s605

如是我聞：一時，佛住舍衛國祇樹給孤獨園。 ^605-1

爾時，世尊告諸比丘：「有四念處。何等為四？ ^605-2

謂身身觀念處，受、心、法法觀念處。」 ^605-3

佛說此經已，諸比丘聞佛所說，歡喜奉行。^605-4

## 念處經 ^s606

如是我聞：一時，佛住舍衛國祇樹給孤獨園。 ^606-1

爾時，世尊告諸比丘：「有四念處。何等為四？ ^606-2

謂身身觀念處，受、心、法法觀念處。 ^606-3

如是比丘！於此四念處，修習滿足，精勤方便，正念、正知，應當學。」 ^606-4

佛說此經已，諸比丘聞佛所說，歡喜奉行。^606-5

## 淨經 ^s607

如是我聞：一時，佛住舍衛國祇樹給孤獨園。 ^607-1

爾時，世尊告諸比丘：「有一乘道，淨諸眾生，令越憂悲，滅惱苦，得如實法，所謂四念處。何等為四？ ^607-2

身身觀念處，受、心、法法觀念處。」 ^607-3

佛說此經已，諸比丘聞佛所說，歡喜奉行。^607-4

## 甘露經 ^s608

如是我聞：一時，佛住舍衛國祇樹給孤獨園。 ^608-1

爾時，世尊告諸比丘：「若比丘離四念處者，則離如實聖法；離如實聖法者，則離聖道；離聖道者，則離甘露法；離甘露法者，不得脫生老病死、憂悲惱苦，我說彼於苦不得解脫。 ^608-2a

若比丘不離四念處者，得不離聖如實法；不離聖如實者，則不離聖道；不離聖道者，則不離甘露法；不離甘露法者，得脫生老病死、憂悲惱苦，我說彼人解脫眾苦。」 ^608-2b

佛說此經已，諸比丘聞佛所說，歡喜奉行。^608-3

## 集經 ^s609

如是我聞：一時，佛住舍衛國祇樹給孤獨園。 ^609-1

爾時，世尊告諸比丘：「我今當說四念處集、四念處沒。諦聽！善思！ ^609-2

何等為四念處集、四念處沒？ ^609-3

食集則身集，食滅則身沒。〔如是隨集法觀身住，隨滅法觀身住，隨集滅法觀身住〕，則無所依住，於諸世間永無所取。 ^609-4a

如是觸集則受集，觸滅則受沒。如是隨集法觀受住，隨滅法觀受住，隨集滅法觀受住，則無所依住，於諸世間都無所取。 ^609-4b

名色集則心集，名色滅則心沒。隨集法觀心住，隨滅法觀心住，隨集滅法觀心住，則無所依住，於諸世間則無所取。 ^609-4c

憶念集則法集，憶念滅則法沒。隨集法觀法住，隨滅法觀法住，隨集滅法觀法住，則無所依住，於諸世間則無所取。 ^609-4d

是名四念處集、四念處沒。」 ^609-5

佛說此經已，諸比丘聞佛所說，歡喜奉行。^609-6

## 正念經 ^s610

如是我聞：一時，佛住舍衛國祇樹給孤獨園。 ^610-1

爾時，世尊告諸比丘：「我當說修四念處，諦聽！善思！ ^610-2

云何修四念處？ ^610-3

謂內身身觀念住，精勤方便，〔正念、正知〕，調伏世間憂、悲；外身、內外身觀〔念〕住，精勤方便，正念、正知，調伏世間憂、悲。 ^610-4a

如是受、心，〔內法、外法、內外法觀念住〕，精勤方便，正念、正知，調伏世間憂、悲。 ^610-4b

是名比丘〔現〕修四念處。」 ^610-5

佛說此經已，諸比丘聞佛所說，歡喜奉行。 ^610-6

過去、未來修四念處，亦如是說。^610-7

## 善聚經 ^s611

如是我聞：一時，佛住舍衛國祇樹給孤獨園。 ^611-1

爾時，世尊告諸比丘：「有善法聚、不善法聚。 ^611-2

云何善法聚？ ^611-3a

所謂四念處，是為正說。
所以者何？ ^611-3b

純一滿淨聚者，所謂四念處。云何為四？ ^611-3c

謂身身觀念處，受、心、法法觀念處。 ^611-3d

云何不善聚？ ^611-4a

不善聚者，所謂五蓋，是為正說。
所以者何？ ^611-4b

純一逸滿不善聚者，所謂五蓋。何等為五？ ^611-4c

謂貪欲蓋、瞋恚蓋、睡眠蓋、掉悔蓋、疑蓋。」 ^611-4d

佛說此經已，諸比丘聞佛所說，歡喜奉行。^611-5

## 弓經 ^s612

如是我聞：一時，佛住舍衛國祇樹給孤獨園。 ^612-1

爾時，世尊告諸比丘：「如人執持四種強弓，大力方便，射多羅樹影，疾過無閡。 ^612-2

如是，如來四種聲聞，增上方便，利根智慧，盡百年壽，於如來所百年說法教授，唯除食息、〔補瀉〕、睡眠，中間常說、常聽，智慧明利，於如來所說盡底受持，無諸障閡，於如來所不加再問；如來說法無有終極，聽法盡壽百歲命終，如來說法猶不能盡。 ^612-3

當知如來所說無量無邊，名、句、味身亦復無量，無有終極，所謂四念處。何等為四？ ^612-4

謂身念處，受、心、法念處。」 ^612-5

佛說此經已，諸比丘聞佛所說，歡喜奉行。 ^612-6

一切四念處經，皆以此總句，所謂「是故，比丘！於四念處修習，起增上欲，精勤方便，正念、正智，應當學。」^612-7

## 不善聚經 ^s613

如是我聞：一時，佛住舍衛國祇樹給孤獨園。 ^613-1

爾時，世尊告諸比丘：「有不善聚、善聚。 ^613-2

何等為不善聚？ ^613-3a

謂三不善根，是名正說。
所以者何？ ^613-3b

純不善積聚者，謂三不善根。云何為三？ ^613-3c

謂貪不善根、恚不善根、癡不善根。 ^613-3d

云何為善聚？ ^613-4a

謂四念處。
所以者何？ ^613-4b

〔純善滿淨聚〕者，謂四念處，是名善說。云何為四？ ^613-4c

謂身念處，受、心、法念處。」 ^613-4d

佛說此經已，諸比丘聞佛所說，歡喜奉行。 ^613-5

如三不善根，如是三惡行──身惡行、口惡行、意惡行。 ^613-6

三想──欲想、恚想、害想。 ^613-7

三覺──欲覺、恚覺、害覺。 ^613-8

三界──欲界、恚界、害界，〔亦如是說〕。 ^613-9

佛說此經已，諸比丘聞佛所說，歡喜奉行。^613-10

## 大丈夫經 ^s614

如是我聞：一時，佛住舍衛國祇樹給孤獨園。 ^614-1

時有異比丘來詣佛所，稽首佛足，退坐一面，白佛言：「世尊！如所說大丈夫，云何名大丈夫、非大丈夫？」 ^614-2

佛告比丘：「善哉！善哉！比丘！能問如來大丈夫義。諦聽！善思！當為汝說。 ^614-3

若比丘身身觀念住，彼身身觀念住已，心不離欲，不得解脫、盡諸有漏，我說彼非為大丈夫。
所以者何？心不解脫故。 ^614-4a

若比丘受、心、法法觀念住，心不離欲，不得解脫、盡諸有漏，我不說彼為大丈夫。
所以者何？心不解脫故。 ^614-4b

若比丘身身觀念住，心得離欲，心得解脫、盡諸有漏，我說彼為大丈夫也。
所以者何？心解脫故。 ^614-5a

若受、心、法法觀念住，受、心、法法觀念住已，心離貪欲，心得解脫、盡諸有漏，我說彼為大丈夫也。
所以者何？心解脫故。 ^614-5b

是名比丘大丈夫，及非大丈夫。」 ^614-6

佛說此經已，諸比丘聞佛所說，歡喜隨喜，禮足而去。^614-7

## 比丘尼經 ^s615

如是我聞：一時，佛住舍衛國祇樹給孤獨園。 ^615-1

爾時，尊者阿難，晨朝著衣持缽，入舍衛城乞食。於路中思惟：我今先至比丘尼寺；即往比丘尼寺。 ^615-2

諸比丘尼遙見尊者阿難來，疾敷床座，請令就座。時諸比丘尼禮尊者阿難足，退坐一面，白尊者阿難：「我等諸比丘尼，修四念處，繫心住，自知前後昇降。」 ^615-3

尊者阿難告諸比丘尼：「善哉！善哉！姊妹！當如汝等所說而學。凡修習四念處，善繫心住者，應如是知前後昇降。」 ^615-4

時尊者阿難為諸比丘尼種種說法，種種說法已，從座起去。 ^615-5

爾時，尊者阿難於舍衛城中乞食還，舉衣缽，洗足已，詣世尊所，稽首佛足，退坐一面，以比丘尼所說，具白世尊。 ^615-6

佛告阿難：「善哉！善哉！應如是學四念處，善繫心住，知前後昇降。
所以者何？ ^615-7a

心於外求，然後制令求其心，散亂心不解脫，皆如實知。 ^615-7b

若比丘於身身觀念住，於彼身身觀念住已，若身耽睡、心法懈怠，彼比丘當起淨信，取於淨相，起淨信心。憶念淨相已，其心則悅；悅已，生喜；其心喜已，身則猗息；身猗息已，則受身樂；受身樂已，其心則定。〔心定已〕，聖弟子當作是學：我於此義，外散之心，攝令休息，不起〔覺想及觀想〕，無覺、無觀，捨、念、樂住。樂住已，如實知。 ^615-8a

受、心、法念〔住〕，亦如是說。」 ^615-8b

佛說此經已，尊者阿難聞佛所說，歡喜奉行。^615-9

## 廚士經 ^s616

如是我聞：一時，佛住舍衛國祇樹給孤獨園。 ^616-1

爾時，世尊告諸比丘：「當取自心相，莫令外散。
所以者何？ ^616-2

若彼比丘愚癡、〔不辯〕、不善，不取自心相而取外相，然後退減，自生障閡。 ^616-3a

譬如廚士愚癡、不辯，不善巧便，調和眾味奉養尊主，酸、鹹、酢、淡不適其意，不能善取尊主所嗜，酸、鹹、酢、淡眾味之和，不能親侍尊主左右，〔伺〕其所須，聽其所欲，善取其心，而自用意，調和眾味以奉尊主。若不適其意，尊主不悅，不悅故不蒙爵賞，亦不愛念。 ^616-3b

愚癡比丘亦復如是，不辯、不善，於身身觀〔念〕住，不能除斷上煩惱，不能攝取其心，亦復不得內心寂靜，不得勝妙正念、正知，亦復不得四種增上心法現法樂住，本所未得安隱涅槃。 ^616-3c

是名比丘愚癡、不辯、不善，不能善攝內心之相，而取外相，自生障閡。 ^616-3d

若有比丘黠慧、才辯，善巧方便取內心已，然後取於外相，彼於後時終不退減，自生障閡。 ^616-4a

譬如廚士黠慧、聰辯，善巧方便供養尊主，能調眾味──酸、鹹、酢、淡，善取尊主所嗜之相，而和眾味以應其心，聽其尊主所欲之味，數以奉之。尊主悅已，必得爵祿、愛念、〔信重〕。如是黠慧廚士，善取尊主之心。 ^616-4b

比丘亦復如是，身身觀念住，斷上煩惱，善攝其心，內心寂止，正念、正知，得四〔增上心法〕現法樂住，得所未得安隱涅槃。 ^616-4c

是名比丘黠慧、辯才，善巧方便取內心相，攝持外相，終無退減，自生障閡。 ^616-4d

受、心、法觀〔念住〕，亦復如是。」 ^616-5

佛說此經已，諸比丘聞佛所說，歡喜奉行。^616-6

## 鳥經 ^s617

如是我聞：一時，佛住舍衛國祇樹給孤獨園。 ^617-1

爾時，世尊告諸比丘：「過去世時，有一鳥，名曰羅婆，為鷹所捉，飛騰虛空，於空鳴喚言：我不自覺，忽遭此難。我坐捨離父母境界而遊他處，故遭此難，如何今日為他所困，不得自在！ ^617-2

鷹語羅婆：汝當何處自有境界而得自在？ ^617-3

羅婆答言：我於田耕壟中，自有境界，足免諸難，是為我家父母境界。 ^617-4

鷹於羅婆起憍慢言：放汝令去，還耕壟中，能得脫以不？ ^617-5

於是羅婆得脫鷹爪，還到耕壟大塊之下，安住止處，然後於塊上，欲與鷹鬥。 ^617-6

鷹則大怒，彼是小鳥，敢與我鬥！瞋恚極盛，〔迅飛〕直搏。 ^617-7

於是羅婆入於塊下，鷹鳥飛勢，臆衝堅塊，碎身即死。 ^617-8

時羅婆鳥深伏塊下，仰說偈言：
鷹鳥用力來，羅婆依自界，乘瞋猛盛力，致禍碎其身。
我具足通達，依於自境界，伏怨心隨喜，自觀欣其力。
設汝有兇愚，百千龍象力，不如我智慧，十六分之一，
觀我智殊勝，摧滅於蒼鷹。 ^617-9

如是比丘！如彼鷹鳥愚癡，自捨所親父母境界，遊於他處，致斯災患。汝等比丘亦應如是，於自境界所行之處，應善守持，離他境界，應當學。 ^617-10

比丘！他處他境界者，謂五欲境界。眼見可意、〔愛念〕妙色，欲心染著；耳識聲；鼻識香；舌識味；身識觸可意、〔愛念〕妙觸，欲心染著，是名比丘他處他境界。 ^617-11

比丘！自處父母境界者，謂四念處。云何為四？ ^617-12

謂身身觀念處，受、心、法法觀念處。 ^617-13

是故，比丘！於自行處父母境界而自遊行，遠離他處他境界，應當學。」 ^617-14

佛說此經已，諸比丘聞佛所說，歡喜奉行。^617-15

## 四果經 ^s618

如是我聞：一時，佛住舍衛國祇樹給孤獨園。 ^618-1

爾時，世尊告諸比丘：「於四念處多修習，當得四果、四種福利。云何為四？ ^618-2

謂須陀洹果、斯陀含果、阿那含果、阿羅漢果。」 ^618-3

佛說此經已，諸比丘聞佛所說，歡喜奉行。^618-4

## 私陀伽經 ^s619

如是我聞：一時，佛在拘薩羅人間遊行，於私伽陀聚落北身恕林中。 ^619-1

爾時，世尊告諸比丘：「過去世時，有緣幢伎師，肩上豎幢，語弟子言：汝等於幢上，下向護我，我亦護汝，迭相護持，遊行嬉戲；多得財利。 ^619-2

時伎弟子語伎師言：不如所言，但當各各自愛護，遊行嬉戲，多得財利，身得無為安隱而下。 ^619-3

伎師答言：如汝所言，各自愛護。 ^619-4

然其此義，亦如我說：己自護時即是護他，他自護時亦是護己。心自親近，修習隨護作證，是名自護、護他。 ^619-5

云何護他、自護？不恐怖他、不違他、不害他，慈心哀彼，是名護他、自護。 ^619-6

是故，比丘！當如是學：自護者修四念處，護他者亦修四念處。」 ^619-7

佛說此經已，諸比丘聞佛所說，歡喜奉行。^619-8

## 猴經 ^s620

如是我聞：一時，佛住王舍城迦蘭陀竹園。 ^620-1

爾時，世尊告諸比丘：「大雪山中寒冰嶮處，尚無猿猴，況復有人！ ^620-2a

或復有山，猿猴所居而無有人。 ^620-2b

或復有山，人、獸共居。 ^620-2c

於猿猴行處，獵師以黐膠塗其草上。有黠猿猴，遠避而去。愚癡猿猴，不能遠避，以手小觸即膠其手；復以二手欲解求脫，即膠二手；以足求解，復膠其足；以口齧草，輒復膠口；五處同膠，聯捲臥地。獵師既至，即以杖貫擔負而去。比丘！當知愚癡猿猴，捨自境界父母居處，遊他境界，致斯苦惱。 ^620-3a

如是比丘！愚癡凡夫依聚落住，晨朝著衣持缽，入村乞食，不善護身，不守根門，眼見色已則生染著，耳、聲，鼻、香，舌、味，身、觸，皆生染著。愚癡比丘，內根、外境被五縛已，隨魔所欲。 ^620-3b

是故，比丘！當如是學：於自所行處、父母境界依止而住，莫隨他處、他境界行。 ^620-4

云何比丘自所行處、父母境界？ ^620-5

謂四念處：身身觀念住，受、心、法法觀念住。」 ^620-6

佛說此經已，諸比丘聞佛所說，歡喜奉行。^620-7

## 年少比丘經 ^s621

如是我聞：一時，佛住舍衛國祇樹給孤獨園。 ^621-1

時尊者阿難與眾多比丘，詣世尊所，稽首禮足，退坐一面。 ^621-2

尊者阿難白佛言：「世尊！此諸年少比丘，當云何教授？云何為其說法？」 ^621-3

佛告阿難：「此諸年少比丘，當以四念處教令修習。云何為四？ ^621-4

謂身身觀念住，精勤方便，不放逸行，正智、正念，寂定於心，乃至知身。 ^621-5a

受、心、法法觀念住，精勤方便，不放逸行，正念、正智，寂靜於心，乃至〔知法〕。 ^621-5b

若比丘住學地者，未得進上，志求安隱涅槃時，身身觀念住，精勤方便，不放逸行，正念、正智，寂靜於心，〔乃至於身遠離〕。 ^621-6a

受、心、法法觀念住，精勤方便，不放逸行，正念、正智，寂靜於心，乃至於法遠離。 ^621-6b

若阿羅漢，諸漏已盡，所作已作，捨諸重擔，盡諸有結，正知善解脫。當於彼時，亦修身身觀念住，精勤方便，不放逸行，正念、正智，寂靜於心，〔於身得遠離〕。 ^621-7a

受、心、法法觀念住，乃至於法得遠離。」 ^621-7b

時尊者阿難，歡喜隨喜，作禮而去。^621-8

## 庵羅女經 ^s622

如是我聞：一時，佛在跋祇人間遊行，到鞞舍離國菴羅園中住。 ^622-1

爾時，菴羅女聞世尊跋祇人間遊行，至菴羅園中住，即自莊嚴，乘車出鞞舍離城，詣世尊所，恭敬供養。詣菴羅園門，下車步進，遙見世尊與諸大眾圍遶說法。 ^622-2

世尊遙見菴羅女來，語諸比丘：「汝等比丘！勤攝心住，正念、正智。今菴羅女來，是故誡汝。 ^622-3

云何為比丘勤攝心住？ ^622-4a

若比丘已生惡不善法當斷，生欲方便，精進攝心；未生惡不善法不令起；未生善法令生；已生善法，令住不忘，修習增滿，生欲方便，精勤攝心。 ^622-4b

是名比丘勤攝心住。 ^622-4c

云何名比丘正智？ ^622-5a

若比丘去來威儀，常隨正智；迴顧、視瞻、屈伸、俯仰、執持衣缽、行住坐臥、眠覺、語默，皆隨正智住。 ^622-5b

是〔名〕正智。 ^622-5c

云何正念？ ^622-6a

若比丘內身身觀念住，精勤方便，正智、正念，調伏世間貪憂；如是受、心、法法觀念住，精勤方便，正智、正念，調伏世間貪憂。 ^622-6b

是名比丘正念。 ^622-6c

是故汝等勤攝其心，正智、正念。今菴羅女來，是故誡汝。」 ^622-7

時菴羅女詣世尊所，稽首禮足，卻住一面。 ^622-8

爾時，世尊為菴羅女種種說法，示、教、照、喜；示、教、照、喜已，默然而住。 ^622-9

爾時，菴羅女整衣服，為佛作禮，合掌白佛：「唯願世尊與諸大眾，明日受我請中食！」爾時，世尊默然受請。 ^622-10

菴羅女知世尊默然受請已，稽首禮足，還歸自家；設種種食，布置床座，晨朝遣使白佛時到。 ^622-11

爾時，世尊與諸大眾，詣菴羅女舍，就座而坐。時菴羅女手自供養種種飲食。食訖，澡漱洗缽竟。 ^622-12

時菴羅女持一小床，坐於佛前，聽佛說法。 ^622-13

爾時，世尊為菴羅女說隨喜偈：
施者人愛念，多眾所隨從，名稱日增高，遠近皆悉聞。
處眾常和雅，離慳無所畏。是故智慧施，斷慳永無餘。
上生忉利天，長夜受快樂，盡壽常修德，娛樂難陀園，
百種諸天樂，五欲悅其心。彼於此人間，聞佛所說法，
為善逝弟子，樂彼受化生。 ^622-14

爾時，世尊為菴羅女種種說法，示、教、照、喜，示、教、照、喜已，從座起而去。^622-15

## 世間經 ^s623

如是我聞：一時，佛住波羅奈仙人住處鹿野苑中。 ^623-1

爾時，世尊告諸比丘：「世間言美色、世間美色者，能令多人集聚觀看者不？」 ^623-2

諸比丘白佛：「如是，世尊！」 ^623-3

佛告比丘：「若世間美色、世間美色者，又能種種歌舞伎樂，復極令多眾聚集看不？」 ^623-4

比丘白佛：「如是，世尊！」 ^623-5

佛告比丘：「若有世間美色、世間美色者，在於一處，作種種歌舞，伎樂戲笑，復有大眾雲集一處。若有士夫不愚、不癡，樂樂、背苦，貪生、畏死，有人語言：士夫！汝當持滿油缽，於世間美色者所及大眾中過。使一能殺人者，拔刀隨汝，若失一渧油者，輒當〔斷〕汝命。云何比丘！彼持油缽士夫，能不念油缽、不念殺人者，觀彼伎女及大眾不？」 ^623-6

比丘白佛：「不也，世尊！所以者何？世尊！彼士夫自見其後有拔刀者，常作是念：我若落油一渧，彼拔刀者當截我頭。唯一其心，繫念油缽，於世間美色及大眾中，徐步而過，不敢顧眄。」 ^623-7

「如是比丘！若有沙門、婆羅門，正身自重，一其心念，不顧聲、色，善攝一切心法，住身念處者，則是我弟子、隨我教者。 ^623-8

云何為比丘正身自重，一其心念，不顧聲、色，攝持一切心法，住身念處？ ^623-9

如是比丘，〔身身觀念住〕，精勤方便，正智、正念，調伏世間貪憂。 ^623-10a

受、心、法法觀念住，亦復如是。 ^623-10b

是名比丘正身自重，一其心念，不顧聲、色，善攝心法，住四念處。」 ^623-11

爾時，世尊即說偈言：
專心正念，護持油缽，自心隨護，未曾至方。
甚難得過，勝妙微細，諸佛所說，言教利劍，
當一其心，專精護持。非彼凡人，放逸之事，
能入如是，不放逸教。 ^623-12

佛說此經已，諸比丘聞佛所說，歡喜奉行。^623-13

## 鬱低迦經 ^s624

如是我聞：一時，佛住舍衛國祇樹給孤獨園。 ^624-1

爾時，尊者鬱低迦來詣佛所，稽首佛足，退坐一面，白佛言：「善哉世尊！為我說法。我聞法已，當獨一靜處，專精思惟，不放逸住。思惟所以：善男子剃除鬚髮，正信非家，出家學道，如上廣說，乃至不受後有。」 ^624-2

佛告鬱低迦：「如是！如是！如汝所說，但於我所說法，不悅我心；彼所事業亦不成就，雖隨我後而不得利，反生障閡。」 ^624-3

鬱低迦白佛：「世尊所說，我則能令世尊心悅，自業成就，不生障閡。唯願世尊為我說法，我當獨一靜處，專精思惟，不放逸住，如上廣說，乃至不受後有。」 ^624-4

如是第二、第三請。 ^624-5

爾時，世尊告鬱低迦：「汝當先淨其初業，然後修習梵行。」 ^624-6

鬱低迦白佛：「我今云何淨其初業，修習梵行？」 ^624-7

佛告鬱低迦：「汝當先淨其戒，直其見，具足三業，然後修四念處。何等為四？ ^624-8

內身身觀念住，專精方便，正智、正念，調伏世間貪憂；如是外身、內外身身觀念住。 ^624-9a

受、心、法法觀念住，亦如是廣說。」 ^624-9b

時鬱低迦聞佛所說，歡喜隨喜，從座起而去。 ^624-10

時鬱低迦聞佛教授已，獨一靜處，專精思惟，不放逸住；思惟所以：善男子剃除鬚髮，著袈裟衣，正信非家，出家學道，乃至不受後有。 ^624-11

如鬱低迦所問，如是異比丘所問，亦如上說。^624-12

## 婆醯迦經 ^s625

如是我聞：一時，佛住舍衛國祇樹給孤獨園。 ^625-1

時有異比丘，名婆醯迦，來詣佛所，稽首禮足，退坐一面，白佛言：「世尊！善哉世尊！為我說法」，如前《鬱低迦修多羅》廣說。 ^625-2

差別者：「如是婆醯迦比丘！初業清淨，身身觀念住者，超越諸魔。 ^625-3a

受、心、法法觀念住者，超越諸魔。」 ^625-3b

時婆醯迦比丘聞佛說法教誡已，歡喜隨喜，作禮而去。獨一靜處，專精思惟，不放逸住，乃至不受後有。 ^625-4

第二經亦如上說。 ^625-5

差別者，如是比丘超越生死。（比丘經）^625-6

## 阿那律經 ^s627

如是我聞：一時，佛住舍衛國祇樹給孤獨園。 ^627-1

爾時，尊者阿那律陀詣佛所，稽首禮足，退坐一面，白佛言：「世尊！若有比丘住於學地，未得上進安隱涅槃而方便求，是聖弟子當云何於正法律修、習、多修習，得盡諸漏，乃至自知不受後有？」 ^627-2

佛告阿那律：「若聖弟子住於學地，未得上進安隱涅槃而方便求，彼於爾時，當內身身觀念住，精勤方便，正智、正念，調伏世間貪憂。 ^627-3a

如是受、心、法法觀念住，精勤方便，正智、正念，調伏世間貪憂。 ^627-3b

如是聖弟子多修習已，得盡諸漏，乃至自知不受後有。」 ^627-4

爾時，尊者阿那律陀，聞佛所說，歡喜隨喜，作禮而去。^627-5

## 戒經 ^s628

如是我聞：一時，佛住巴連弗邑雞林精舍。 ^628-1

時尊者優陀夷、尊者阿難陀，亦住巴連弗邑雞林精舍。 ^628-2

爾時，尊者優陀夷詣尊者阿難所，共相問訊，慰勞已，退坐一面，語尊者阿難：「如來、應供、等正覺所知所見，為諸比丘說聖戒，令不斷、不缺、不擇、不離、不戒取、善究竟、善持，智者所歎、所不憎惡。何故如來、應、等正覺所見，為諸比丘說聖戒，不斷、不缺乃至智者所歎、所不憎惡？」 ^628-3

尊者阿難語優陀夷：「為修四念處故。何等為四？ ^628-4

謂身身觀念住，受、心、法法觀念住。」 ^628-5

時二正士共論議已，各還本處。^628-6

## 不退轉經 ^s629

如是我聞：一時，佛住巴連弗邑雞林精舍。 ^629-1

爾時，尊者阿難、尊者跋陀羅，亦在彼住。時尊者跋陀羅問尊者阿難言：「頗有法修、習、多修習，得不退轉耶？」 ^629-2

尊者阿難語尊者跋陀羅：「有法修、習、多修習，能令行者得不退轉，謂四念處。何等為四？ ^629-3

〔謂〕身身觀念住，受、心、法法觀念住。」 ^629-4

時二正士共論說已，各還本處。^629-5

## 清淨經 ^s630

如是我聞：一時，佛住巴連弗邑雞林精舍。 ^630-1

爾時，尊者阿難、尊者跋陀羅，亦在彼住。時尊者跋陀羅問尊者阿難：「頗有法修、習、多修習，令不淨眾生而得清淨，轉增光澤耶？」 ^630-2

尊者阿難語尊者跋陀羅：「有法修、習、多修習，能令不淨眾生而得清淨，轉增光澤，謂四念處。〔何等為四？〕 ^630-3

〔謂〕身身觀念住，受、心、法法觀念住。」 ^630-4

時二正士共論議已，各還本處。^630-5

## 度彼岸經 ^s631

如是我聞：一時，佛住巴連弗邑雞林精舍。 ^631-1

爾時，尊者阿難、尊者跋陀羅，亦在彼住。 ^631-2

時尊者跋陀羅問尊者阿難：「頗有法修、習、多修習，能令未度彼岸眾生得度彼岸？」 ^631-3

尊者阿難語尊者跋陀羅：「有法修、習、多修習，能令未度彼岸眾生得度彼岸，謂四念處。〔何等為四？〕 ^631-4

謂身身觀念住，受、心、法法觀念住。」 ^631-5

時二正士共論議已，各還本處。^631-6

## 阿羅漢經 ^s632

如是我聞：一時，佛住巴連弗邑雞林精舍。 ^632-1

爾時，尊者阿難、尊者跋陀羅，亦在彼住。 ^632-2

尊者跋陀羅問尊者阿難：「頗有法修、習、多修習，得阿羅漢？」 ^632-3

尊者阿難語尊者跋陀羅：「有法修、習、多修習，而得阿羅漢，謂四念處。何等為四？ ^632-4

謂身身觀念住，受、心、法法觀念住。」 ^632-5

時二正士共論議已，各還本處。^632-6

## 一切法經 ^s633

如是我聞：一時，佛住巴連弗邑雞林精舍。 ^633-1

爾時，世尊告諸比丘：「所說一切法、一切法者，謂四念處，是名正說。何等為四？ ^633-2

謂身身觀念住，受、心、法法觀念住。」 ^633-3

佛說此經已，諸比丘聞佛所說，歡喜奉行。^633-4

## 賢聖經 ^s634

如是我聞：一時，佛住巴連弗邑雞林精舍。 ^634-1

爾時，世尊告諸比丘：「若比丘於四念處，修、習、多修習，名賢聖、出離。何等為四？ ^634-2

謂身身觀念住，受、心、法法觀念住。」 ^634-3

佛說此經已，諸比丘聞佛所說，歡喜奉行。 ^634-4

如出離，如是正盡苦、究竟苦邊、得大果、得大福利、得甘露法、究竟甘露、甘露法作證，如上廣說。^634-5

## 光澤經 ^s635

如是我聞：一時，佛住巴連弗邑雞林精舍。 ^635-1

爾時，世尊告諸比丘：「若比丘於四念處，修、習、多修習，未淨眾生令得清淨，已淨眾生令增光澤。何等為四？ ^635-2

謂身身觀念住，受、心、法法觀念住。」 ^635-3

佛說此經已，諸比丘聞佛所說，歡喜奉行。 ^635-4

如淨眾生，如是未度彼岸者〔令度〕、得阿羅漢、得辟支佛、得阿耨多羅三藐三菩提，亦如上說。^635-5

## 比丘經 ^s636

如是我聞：一時，佛住巴連弗邑雞林精舍。 ^636-1

爾時，世尊告諸比丘：「當為汝說修四念處。何等為修四念處？ ^636-2

若比丘！如來、應、等正覺、明行足、善逝、世間解、無上士、調御丈夫、天人師、佛、世尊，出興于世；演說正法，上語亦善、中語亦善、下語亦善，善義、善味，純一滿淨，梵行顯示。 ^636-3

若族姓子、族姓女，從佛聞法，得淨信心，如是修學：見在家和合欲樂之過，煩惱結縛，樂居空閑，出家學道，不樂在家，處於非家，欲一向清淨，盡其形壽，純一滿淨，鮮白梵行。我當剃除鬚髮，著袈裟衣，正信非家，出家學道。 ^636-4

作是思惟已，即便放捨錢財、親屬，剃除鬚髮，著袈裟衣，正信非家，出家學道。 ^636-5

正其身行，護口四過，正命清淨，習賢聖戒。 ^636-6

守諸根門，護心正念。眼見色時，不取形相；若於眼根住不律儀，世間貪憂、惡不善法常漏於心，而〔令〕於眼起正律儀。 ^636-7a

耳、鼻、舌、身、意起正律儀，亦復如是。 ^636-7b

彼以賢聖戒律成就，善攝根門，來往、周旋、顧視、屈伸、坐臥、眠覺、語默，住智正智。 ^636-8

彼成就如此聖戒，守護根門，正智、正念，寂靜遠離，空處、樹下、閑房獨坐，正身正念，繫心安住。 ^636-9

斷世〔貪憂〕，離貪欲，淨除貪欲。 ^636-10a

斷世瞋恚、睡眠、掉悔、疑蓋，離瞋恚、睡眠、掉悔、疑蓋，淨除瞋恚、睡眠、掉悔、疑蓋。 ^636-10b

斷除五蓋：惱心、慧力羸、諸障閡分、不趣涅槃者。 ^636-10c

是故內身身觀念住，精勤方便，正智、正念，調伏世間貪憂。如是外身、內外身。 ^636-11a

受、心、法法觀念住，亦如是說。 ^636-11b

是名比丘修四念處。」 ^636-12

佛說此經已，諸比丘聞佛所說，歡喜奉行。^636-13

## 波羅提木叉經 ^s637

如是我聞：一時，佛住舍衛國祇樹給孤獨園。 ^637-1

爾時，世尊告諸比丘：「當修四念處。」如上廣說。 ^637-2

差別者：「乃至如是出家已，住於靜處，攝受波羅提木叉律儀，行處具足，於細微罪生大怖畏，受持學戒。 ^637-3a

離殺、斷殺、不樂殺生，乃至一切業跡如前說。衣缽隨身，如鳥兩翼。 ^637-3b

如是學戒成就，修四念處。」 ^637-3c

佛說此經已，諸比丘聞佛所說，歡喜奉行。^637-4

## 純陀經 ^s638

如是我聞：一時，佛在王舍城迦蘭陀竹園。 ^638-1

爾時，尊者舍利弗住摩竭提那羅聚落，疾病涅槃；純陀沙彌瞻視供養。 ^638-2

爾時，尊者舍利弗因病涅槃。 ^638-3

時純陀沙彌供養尊者舍利弗已，取餘舍利，擔持衣缽，到王舍城；舉衣缽，洗足已，詣尊者阿難所，禮尊者阿難足已，卻住一面，白尊者阿難：「尊者當知！我和上尊者舍利弗已涅槃，我持舍利及衣缽來。」 ^638-4

於是尊者阿難聞純陀沙彌語已，往詣佛所，白佛言：「世尊！我今舉體離解，四方易韻，持辯閉塞。純陀沙彌來語我言：和上舍利弗已涅槃，持餘舍利及衣缽來。」 ^638-5

佛言：「云何阿難！彼舍利弗持所受戒身涅槃耶？定身、慧身、解脫身、解脫知見身涅槃耶？」 ^638-6

阿難白佛言：「不也，世尊！」 ^638-7

佛告阿難：「若法我自知，成等正覺所說，謂四念處、四正斷、四如意足、五根、五力、七覺支、八道支涅槃耶？」 ^638-8

阿難白佛：「不也，世尊！雖不持所受戒身，乃至道品法而涅槃，然尊者舍利弗，持戒多聞，少欲知足，常行遠離，精勤方便，攝念安住，一心正受；捷疾智慧、深利智慧、超出智慧、分別智慧、大智慧、廣智慧、甚深智慧、無等智慧、智寶成就；能〔示〕、能教、能照、能喜捨、能讚歎，為眾說法。是故世尊！我為法故，為受法者故，愁憂苦惱。」 ^638-9

佛告阿難：「汝莫愁憂苦惱！所以者何？若〔生〕、若起、若作、有為、敗壞之法，何得不壞？欲令不壞者，無有是處。 ^638-10

我先已說：一切所愛念種種諸物、適意之事，一切皆是乖離之法，不可常保。 ^638-11

譬如大樹，根、莖、枝、葉、華、果茂盛，大枝先折。 ^638-12a

如大寶山，大巖先崩。 ^638-12b

如是如來大眾眷屬，其大聲聞先般涅槃。 ^638-13

若彼方有舍利弗住者，於彼方我則無事，然其彼方，我則不空，以有舍利弗故，我先已說故。 ^638-14

汝今阿難！如我先說，所可愛念種種適意之事，皆是別離之法。是故汝今莫大愁毒。 ^638-15

阿難！當知如來不久亦當過去。 ^638-16

是故阿難！當作自洲而自依，當作法洲而法依，當作不異洲、不異依。」 ^638-17

阿難白佛：「世尊！云何自洲以自依？云何法洲以法依？云何不異洲、不異依？」 ^638-18

佛告阿難：「若比丘，〔內〕身身觀念處，精勤方便，正智、正念，調伏世間貪憂；如是外身、內外身。 ^638-19a

受、心、法法觀念處，亦如是說。 ^638-19b

阿難！是名自洲以自依，法洲以法依，不異洲、〔不異依〕。」 ^638-20

佛說此經已，諸比丘聞佛所說，歡喜奉行。^638-21

## 布薩經 ^s639

如是我聞：一時，佛住摩偷羅國跋陀羅河側傘蓋菴羅樹林中。 ^639-1

尊者舍利弗、目揵連涅槃未久。 ^639-2

爾時，世尊月十五日布薩時，於大眾前敷座而坐。 ^639-3

爾時，世尊觀察眾會已，告諸比丘：「我觀大眾，見已虛空，以舍利弗、大目揵連般涅槃故。我聲聞唯此二人，善能說法，教誡教授，辯說滿足。 ^639-4

有二種財：錢財及法財。錢財者，從世人求；法財者，從舍利弗、大目揵連求。如來已離〔施財〕及法財。 ^639-5

汝等莫以舍利弗、目揵連涅槃故，愁憂苦惱。 ^639-6

譬如大樹，根、莖、枝、葉、華、果茂盛，大枝先折。 ^639-7a

亦如寶山，大巖先崩。 ^639-7b

如是如來大眾之中，舍利弗、目揵連二大聲聞先般涅槃。 ^639-8

是故，比丘！汝等勿生愁憂苦惱！何有生法、起法、作法、〔有〕為法、壞敗之法而不磨滅？欲令不壞，無有是處。 ^639-9

我先已說：一切可愛之物，皆歸離散；我今不久，亦當過去。 ^639-10

是故汝等當知：自洲以自依，法洲以法依，不異洲、不異依。 ^639-11

謂內身身觀念住，精勤方便，正智、正念，調伏世間貪憂；如是外身、內外身。 ^639-12a

受、心、法法觀念住，精勤方便，正智、正念，調伏世間貪憂。 ^639-12b

是名自洲以自依，法洲以法依，不異洲、〔不異依〕。 ^639-13

佛說此經已，諸比丘聞佛所說，歡喜奉行。
正斷相應^639-14

## 法滅盡相經 ^s640

爾時，世尊告尊者阿難：此摩偷羅國，將來世當有商人子，名曰：掘多，掘多有子，名優波掘多，我滅度後百歲，當作佛事，於教授師中最為第一。阿難！汝遙見彼青色叢林不？ ^640-1

阿難白佛：唯然，已見，世尊！ ^640-2

阿難！是處名為優留曼茶山，如來滅後百歲，此山當有那吒跋置迦阿蘭若處，此處隨順寂默最為第一。 ^640-3

爾時，世尊作是念：我若以教法付囑人者，恐我教法不得久住。若付囑天者，恐我教法亦不得久住，世間人民則無有受法者，我今當以正法付囑人、天，諸天、世人共攝受法者，我之教法則千歲不動。 ^640-4

爾時，世尊起世俗心，時，天帝釋及四大天王知佛心念，來詣佛所，稽首禮足，退坐一面。 ^640-5

爾時，世尊告天帝釋及四大天王，如來不久當於無餘涅槃而般涅槃，我般涅槃後，汝等當護持正法。 ^640-6

爾時，世尊復告東方天王：汝當於東方護持正法；次告南方、西方、北方天王：汝當於北方護持正法，過千歲後，我教法滅時，當有非法出於世間，十善悉壞，閻浮提中，惡風暴起，水雨不時，世多飢饉，雨則災雹，江河消滅，華果不成，人無光澤，蟲村鬼村悉皆磨滅，飲食失味，珍寶沈沒，人民服食麤澀草木，時，有釋迦王、耶槃那王、缽羅婆王、兜沙羅王，眾多眷屬，如來頂骨、佛牙、佛缽安置東方，西方有王，名缽羅婆，百千眷屬，破壞塔寺，殺害比丘，北方有王，名耶槃那，百千眷屬，破壞塔寺，殺害比丘，南方有王，名釋迦，百千眷屬，破壞塔寺，殺害比丘，東方有王，名兜沙羅，百千眷屬，破壞塔寺，殺害比丘，四方盡亂，諸比丘來集中國。 ^640-7

時，拘睒彌國有王，名摩因陀羅西那，其王生子，手似血塗，身似甲冑，有大勇力，其生之日，五百大臣生五百子，皆類王子，血手冑身。 ^640-8

時，拘睒彌國，一日雨血，拘睒彌王見此惡相，即大恐怖，請問相師，相師白王，王今生子，當王閻浮提，多殺害人，生子七日，字曰：難當，年漸長大，時，四惡王從四方來殺人民，摩因陀羅西那王聞則恐怖。 ^640-9

時，有天神告言：大王且立難當為王，足能降伏彼四惡王。 ^640-10

時，摩因陀羅西那王受天神教，即捨位與子，以髻中明珠冠其子首，集諸大臣，香水灌頂，召五百大臣同日生子，身被甲冑，從王出征，與四惡王大眾戰，勝，殺害都盡，王閻浮提，治在拘睒彌鞞國。 ^640-11

爾時，世尊告四大天王，巴連弗國，於彼國當有婆羅門，名曰：阿耆尼達多，通達比陀經論，彼婆羅門當納妻，彼時，中陰眾生當來與其作子，入母胎中時，彼母欲與人論議，彼婆羅門即問諸相師。相師答云：是胎中眾生，當了達一切論，故令母生如是論議之心，欲將人論議。如是日月滿足，出生母胎，以為童子，了達一切經論，恒以經論教授五百婆羅門子，及餘諸論教授餘人，以醫方教醫方者，如是有眾多弟子，有眾多弟子故，名曰：弟子。次當從父母求出家學道，乃至父母聽其出家，彼即於我法中出家學道，通達三藏，善能說法，辯才巧妙，言語談說，攝多眷屬，。 ^640-12

又復，世尊告四大天王，即此巴連弗邑國中，當有大商主，名曰：須陀那，中陰眾生來入母胎，彼眾生入母胎時，令母質直柔和，無諸邪想，諸根寂靜時，彼商主即問相師，相師答曰：胎中眾生極為良善，故令母如是，乃至諸根寂靜，至月滿足，便生童子，名曰：修羅他，年紀漸長，乃至啟白父母，求出家學道，父母即聽，於我法中出家學道，勤行精進，修習道業，便得漏盡，證阿羅漢果，然寡聞、少欲、知足及少知，舊居在山藪林間，山名揵陀摩羅。 ^640-13

時，彼聖人恒來為難當王說法，彼父王當無常，無常之日，難當見父過世，兩手抱父屍，悲號啼哭，憂惱傷心。 ^640-14

時，彼三藏將多眷屬來詣王所，為王說法，王聞法已，憂惱即止，於佛法中生大敬信，而發聲唱言：自今以後，我施諸比丘無恐畏，適意為樂，而問比丘，前四惡王毀滅佛法有幾年歲。 ^640-15

諸比丘答云，經十二年。 ^640-16

王心念口言：作師子吼，我當十二年中，當供養五眾，乃至辦諸供具，即便行施，行施之日，天當降香澤之雨，遍閻浮提，一切實種皆得增長，諸方人眾皆持供養，來詣拘睒彌國，供養眾僧。 ^640-17

時，諸比丘大得供養，諸比丘輩食人信施，而不讀誦經書，不薩闍為人受經，戲論過日，眠臥終夜，貪著利養，好自嚴飾，身著妙服，離諸出要、寂靜、出家、三菩提樂，形類比丘，離沙門功德，是法中之大賊，助作末世壞正法幢，建惡魔幢，滅正法炬，然煩惱火，壞正法鼓，毀正法輪，消正法海，壞正法山，破正法城，拔正法樹，毀禪定智慧，斷戒瓔珞，污染正道。 ^640-18

時，彼天、龍、鬼神、夜叉、乾闥婆等，於諸比丘所生惡意，毀訾諸比丘，厭惡、遠離，不復相親，異口同音，嗚呼，如是惡比丘，不應於如來法中，而說偈言：
非吉行惡行，行諸邪見法，此諸愚癡人，打壞正法山，
行諸惡戒法，棄諸如法行，捨諸勝妙法，拔除今佛法，
不信不調伏，樂行諸惡行，諂偽誑世間，打破牟尼法，
毀形習諸惡，兇暴及千行，依法誑世人，忿恨自貢高，
貪著求名利，無惡業不備，如佛所說法，法沒有是相，
今者悉已見，智者所輕賤，此法今出已，牟尼正法海，
不久當枯竭，正法今少在，惡人復來滅，毀壞我正法。 ^640-19

時，彼諸天、龍、神等皆生不歡喜心，不復當護諸比丘，而同聲唱言：佛法卻後七日滅盡，號咷悲泣，共相謂言：至比丘說戒日，共相鬥諍，如來正法於中而滅，如是諸天悲惱啼泣。 ^640-20

時，拘睒彌城中有五百優婆塞，聞諸天之言：共詣諸比丘眾中，諫諸比丘鬥諍，而說偈言：
嗚呼苦劇歲，愍念群生生，其法今便滅，釋師子王法，
惡輪壞法輪，如是盡金剛，乃能不即壞，安隱時已滅，
危險法已起，明智人已過，今見如是相，當知不復久，
牟尼法斷滅，世間無復明，離垢寂滅口，牟尼日今沒，
世人失伏藏，善惡無差別，善惡無差已，誰能得正覺，
法燈今在世，及時行諸善，無量諸福田，此法今當滅，
是故我等輩，知財不堅牢，及時取堅實。 ^640-21

至十五日說戒時，法當沒，今日五百優婆塞，一日之中，造五百佛塔，時，諸優婆塞各有餘務，不復來往眾僧眾中。 ^640-22

爾時，住揵陀摩羅山修羅他阿羅漢觀閻浮提，今日何處有眾僧說戒，見有拘睒彌國如來弟子說戒為布薩，即詣拘睒彌。 ^640-23

時，彼僧眾乃有百千人，中唯有一阿羅漢，名曰：修羅他，又復有一三藏，名曰：弟子，此是如來最後大眾集。 ^640-24

爾時，維那行沙羅籌，白三藏上座言：眾僧已集，有百千人，今為說波羅提木叉。 ^640-25

時，彼上座答言：閻浮提如來弟子皆來集此，數有百千，如是眾中，我為上首，了達三藏，尚不學戒律，況復餘者而有所學，今當為誰而說戒律，而說偈言：
今是十五日，夜靜月清明，如是諸比丘，今集聽說戒，
一切閻浮提，眾僧最後集，我是眾中上，不學戒律法，
況復餘僧眾，而有所學習，何能牟尼法，釋迦師子王，
彼戒誰有持，是人乃能說。 ^640-26

爾時，彼阿羅漢修羅他立上座前，合掌白上座言：上座，但說波羅提木叉，如佛在世時，舍利弗、目揵連等大比丘眾所學法，我今已悉學，如來雖滅度，於今已千歲，彼所制律儀，我悉已備足，而說偈言：
上座聽我說，我名修羅他，漏盡阿羅漢，僧中師子吼，
牟尼真弟子，信佛諸鬼神，聞彼聖所說，悲哀泣流淚，
低頭念法滅，從今去已後，無有說法者，毘尼別解脫，
不復在於世，法橋今已壞，法水不復流，法海已枯竭，
法山已崩頹，法會從今絕，法幢不復見，法足不復行，
律儀戒永沒，法燈不復照，法輪不復轉，閉塞甘露門，
法師不在世，善人說妙道，眾生不識善，不異於野獸。 ^640-27

爾時，佛母摩訶摩耶夫人天上來下，詣諸眾僧所，號咷啼泣，嗚呼，苦哉，是我之子經歷阿僧祇劫，修諸苦行，不顧勞體，積德成佛，今者忽然消滅，而說偈言：
我是佛親母，我子積苦行，經歷無數劫，究竟成真道，
悲泣不自勝，今法忽磨滅，嗚呼智慧人，爾今何所在，
持法捨諍訟，從佛口所生，諸王無上尊，真實佛弟子，
頭陀修妙行，宿止林藪間，如是真佛子，今為何所在，
今者於世間，無有諸威德，曠野山林間，諸神寂無言，
施戒愍群生，信戒自莊嚴，忍辱質直行，觀察諸善惡，
如是諸勝法，今忽都已盡。 ^640-28

爾時，彼上座弟子作是念言：彼修羅他比丘自言：如來所制戒律，我悉備持。爾時，上座有弟子，名曰：安伽陀，起不忍之心，極生忿恨，從座起，罵辱彼聖：汝是下座比丘，愚癡無智，而毀辱我和上。即持利刀，殺彼聖人，而說偈言：
我名安伽陀，失沙之弟子，利劍殺汝身，自謂我有德。 ^640-29

爾時，有一鬼名曰：大提木佉，作是念言：世間唯有此一阿羅漢，而為惡比丘弟子所害，執持金剛利杵，杵頭火然，以此打破彼頭，即便命終，而說偈言：
我是惡鬼神，名大提木佉，以此金剛杵，破汝頭七分。 ^640-30

爾時，阿羅漢弟子見彼弟子殺害其師，忿恨不忍，即殺三藏。 ^640-31

爾時，諸天、世人悲哀啼泣，嗚呼苦哉！如來正法今便都盡，尋即此大地六種震動，無量眾生號咷啼泣，極為愁惱，嗚呼！今日正法不復現世，作是語已，各各離散。 ^640-32

爾時，拘睒彌國五百優婆塞聞已，往詣寺中，舉手拍頭，高聲大哭，嗚呼！如來愍念世間，濟諸群生，無有巨細，誰當為我說法義，今者，人、天解脫不復可得，眾生今日猶在闇瞑，無有引導，長習諸惡，以此為歡，如諸野獸，不聞牟尼妙法，身壞命終，墮在三塗，譬如流星，世人從今已後，無復念慧、寂靜、三昧、十力妙法。 ^640-33

爾時，拘睒彌王聞諸比丘殺真人阿羅漢及三藏法師，心生悲惱，惋慨而坐。 ^640-34

爾時，諸邪見輩諍競打破塔廟，及害比丘，從是佛法索然頓滅。 ^640-35

爾時，世尊語釋提桓因、四大天王、諸天、世人：於我滅度之後，法盡之相，如上所說，是故汝等，今者不可不以勤力加於精進，護持正法，久令在世。 ^640-36

爾時，諸天、世人聞佛所說，各各悲顏，以手揮淚，頂禮佛足，各自退去。
(印--)(光附錄卷第二)^640-37

## 阿育王施半阿摩勒果因緣經 ^s641

阿育王於如來法中得大敬信。時，王問諸比丘言：誰於如來法中行大布施？ ^641-1

諸比丘白王言：給孤獨長者最行大施。 ^641-2

王復問曰：彼施幾許寶物？ ^641-3

比丘答曰：以億千金。 ^641-4

王聞已，如是思惟：彼長者尚能捨億千金，我今為王，何緣復以億千金施？當以億百千金施。 ^641-5

時，王起八萬四千佛塔，於彼諸塔中復施百千金，復作五歲大會，會有三百千比丘，用三百億金供養於彼僧眾中，第一分是阿羅漢，第二分是學人，第三分是真實凡夫，除私庫藏，此閻浮提夫人、婇女、太子、大臣施與聖僧，四十億金還復贖取，如是計挍，用九十六億千金。 ^641-6

乃至王得重病時，王自知命欲終盡。時，有大臣名羅陀崛多。時，王宿命是施佛土時同伴小兒。時，彼大臣羅陀崛多見王重病，命垂欲盡，稽首以偈問王：
顏貌常鮮澤，百千婇女遶，譬如諸蓮華，蜜蜂當聚集，
今睹聖王顏，無有諸鮮澤。 ^641-7

王即以偈答：
我今無所憂，失財及王位，此身及餘親，及諸種種寶，
我今所愁者，不復睹賢聖，四事以供養，我今唯念此，
顏色有變異，心意無所寧。 ^641-8

又復，我常所願，欲以滿億百千金作功德，今願不得滿足，便就後世時，計挍前後所施金銀珍寶，唯減四億未滿，王即辦諸珍寶，送與雞雀寺中。 ^641-9

法益之子，名三波提，為太子。諸臣等啟太子言：大王將終不久，今以此珍寶送與寺舍中，今庫藏財寶已竭，諸王法以物為尊，太子今宜斷之，勿使大王用盡也。 ^641-10

時，太子即敕典藏者，勿復出與大王用之。 ^641-11

時，大王自知索諸物不復能得，所食金器送與寺中，時，太子令斷金器，給以銀器，王食已，復送與寺中，又斷銀器，給以銅器，王亦以此送與寺中，又斷銅器，給以瓦器。 ^641-12

時，大王手中有半阿摩勒果，悲淚告諸大臣，今誰為地主。 ^641-13

時，諸臣啟白大王，王為地主。 ^641-14

時，王即說偈答曰：
汝等護我心，何假虛妄語，我今坐王位，不復得自在，
阿摩勒半果，今在於我手，此即是我物，於是得自由，
嗚呼尊富貴，可厭可棄捨，先領閻浮提，今一旦貧至，
如恒河駛流，一逝而不返，富貴亦復然，逝者不復還。 ^641-15

又復，如佛偈所說：
凡盛必有衰，以衰為究竟，如來神口說，真實無有異，
先時所教令，速疾無有閡，今有所求索，無復從我教，
如風閡於山，如水閡於岸，我今所教令，於今已永絕，
將從無量眾，擊鼓吹貝螺，常作諸伎樂，受諸五欲樂，
婇女數百眾，日夜自娛樂，今者都永盡，如樹無花實，
顏貌轉枯盡，色力亦復然，如花轉萎悴，我今亦復爾。 ^641-16

時，阿育王呼侍者言：汝今憶我恩養，汝持此半阿摩勒果送雞雀寺中，作我意，禮拜諸比丘僧足，白言：阿育王問訊諸大聖眾，我是阿育王，領此閻浮提，閻浮提是我所有，今者頓盡，無有財寶布施眾僧，於一切財而不得自在，今唯此半阿摩勒果，我得自由，此是最後布施檀婆羅蜜，哀愍我故，納受此施，令我得供養僧福，而說偈言：
半阿摩勒果，是我之所有，於我得自在，今捨於大眾，
緣心在於聖，更無濟我者，憐愍於我故，納受阿摩勒，
為我食此施，因是福無量，世世受妙樂，用之無有盡。 ^641-17

時，彼使者受王敕已，即持此半阿摩勒果，至雞雀寺中，至上座前，五體著地作禮，長跪合掌，向上座而說偈曰：
領於閻浮提，一繖繫一鼓，遊行無所礙，如日照於世，
業行報已至，在世不復久，無有王威德，如日雲所翳，
號曰阿育王，稽首禮僧足，送此布施物，謂半阿摩勒，
願求來世福，哀愍彼王故，聖眾愍彼故，受是半果施。 ^641-18

時，彼上座告諸大眾，誰聞是語而不厭世間，我等聞是事，不可不生厭離，如佛經所說，見他衰事，應生厭離。若有識類眾生者，聞是事豈得不捨世間，而說偈曰：
人王世中最，阿育孔雀姓，閻浮提自在，阿摩勒為主，
太子及諸臣，共奪大王施，送半阿摩勒，降伏憍財者，
使彼生厭心，愚夫不識施，因果受妙樂，示送半摩勒。 ^641-19

時，彼上座作是念言：云何令此半阿摩勒，一切眾僧得其分食，即教令研磨，著石榴羹中，行已，眾僧一切皆得周遍。 ^641-20

時，王復問傍臣曰：誰是閻浮提王？ ^641-21

臣啟王言：大王是也。 ^641-22

時，王從臥起而坐，顧望四方，合掌作禮，念諸佛德，心念口言：我今復以此閻浮提施與三寶，隨意用之，而說偈曰：
今此閻浮提，多有珍寶飾，施與良福田，果報自然得，
以此施功德，不求天帝釋，梵王及人主，世界諸妙樂，
如是等果報，我悉不用受，以是施功德，疾得成佛道，
為世所尊仰，成得一切智，世間作善友，導師最第一。 ^641-23

時，王以此語盡書紙上，而封緘之，以齒印印之，作如是事畢，便即就盡。 ^641-24

爾時，太子及諸臣、宮人、婇女、國界人民，興種種供養葬送，如王之法而闍維之。 ^641-25

爾時，諸臣欲立太子紹王位，中有一大臣，名曰：〔阿那羅陀〕，語諸臣曰：不得立太子為王，所以者何，大王阿育在時，本誓願滿十萬億金作諸功德，唯減四億，不滿十萬，以是故，今捨閻浮提施與三寶，欲令滿足，今是大地屬於三寶，云何而立為王？ ^641-26

時，諸臣聞已，即送四億諸金，送與寺中，即便立法益之子為王，名三波提。次復太子，名毘梨訶波低，為紹王位。毘梨訶波低太子，名曰：毘梨訶西那，次紹王位。毘梨訶西那太子，名曰：沸沙須摩，次紹王位。沸沙須摩太子，名曰：沸沙蜜多羅，次紹王位。 ^641-27

時，沸沙蜜多羅問諸臣曰：我當作何等事，令我名德久存於世。 ^641-28

時，賢善諸臣信樂三寶者，啟王言：阿育大王是王之前種姓，彼王在世，造立八萬四千如來塔，復興種種供養，此之名德，相傳至今，王欲求此名者，當造立八萬四千塔，及諸供養。 ^641-29

王言：大王阿育有大威德，能辦此事，我不能作，更思餘事。 ^641-30

中有惡臣，不信向者，啟王言：世間二種法傳世不滅，一者作善，二者作惡，大王阿育作諸善行，王今當行惡行，打壞八萬四千塔。 ^641-31

時，王用佞臣語，即興四兵眾，往詣寺舍，壞諸塔寺，王先往雞雀寺中，寺門前有石師子，即作師子吼。王聞之即大驚怖，非生獸之類，而能吼鳴，還入城中，如是再三，欲壞彼寺。 ^641-32

時，王呼諸比丘來，問諸比丘：使我壞塔為善，壞僧房為善？ ^641-33

比丘答曰：二不應行，王其欲壞者，寧壞僧房，勿壞佛塔。 ^641-34

時，王殺害比丘，及壞塔寺，如是漸漸至婆伽羅國，又復唱令：若有人能得沙門釋子頭來者，賞之千金。 ^641-35

爾時，彼國中有一阿羅漢，化作眾多比丘頭，與諸百姓，令送至於王所，令王庫藏財寶竭盡。時，彼王聞阿羅漢作如是事，倍復瞋恚，欲殺彼阿羅漢。 ^641-36

時，彼羅漢入滅盡正受，王作無量方便，殺彼聖人，終不能得，入滅盡三昧力故，不傷其體，如是漸進至佛塔門邊。 ^641-37

彼所塔中，有一鬼神，止住其中，守護佛塔，名曰：牙齒，彼鬼神作是念：我是佛弟子，受持禁戒，不殺害眾生，我今不能殺害於王。 ^641-38

又復作念：有一神名曰為「蟲」，行諸惡行，兇暴勇健，求索我女，我不與之，今者為護正法故，當嫁與彼，令其守護佛法，即呼彼神語言：我今嫁女與汝，然共立約誓，汝要當降伏此王，勿使興諸惡行，壞滅正法。 ^641-39

時，王所有一大鬼神，名曰：烏茶，威德具足，故彼神不奈王何。 ^641-40

時，牙齒神作方便，今日王威勢自然由此鬼神，我今誘誑共作親厚，如是與彼神作知識，極作知識已，即將此神至於南方大海中。 ^641-41

時彼蟲神排攩大山，推迮王上，及四兵眾，無不死盡，眾人唱言：快哉！快哉！是世人相傳，名為快哉。彼王終亡，孔雀苗裔於此永終。 ^641-42

是故，世間富樂不足為貪，阿育大王有智之人，覺世無常，身命難保，五家財物亦如幻化，覺了彼法，勤行精進，作諸功德，乃至臨終，係心三寶，念念不絕，無所吝惜，唯願盡成阿耨多羅三藐三菩提。
(印--)(光附錄卷第二)^641-43

## 知經 ^s642

如是我聞：一時，佛住舍衛國祇樹給孤獨園。 ^642-1

爾時，世尊告諸比丘：「有三根：未知當知根、知根、〔具〕知根。」 ^642-2

爾時，世尊即說偈言：
覺知學地時，隨順直道進，精進勤方便，善自護其心；
如自知生盡，無礙道已知；以知解脫已，最後得〔具〕知，
不動意解脫，一切有能盡。諸根悉具足，樂於根寂靜，
持於最後身，降伏眾魔怨。 ^642-3

佛說此經已，諸比丘聞佛所說，歡喜奉行。^642-4

## 淨經 ^s643

如是我聞：一時，佛在舍衛國祇樹給孤獨園。 ^643-1

爾時，世尊告諸比丘：「有五根，何謂為五？ ^643-2

謂信根、精進根、念根、定根、慧根。」 ^643-3

佛說此經已，諸比丘聞佛所說，歡喜奉行。^643-4

## 須陀洹經 ^s644

如是我聞：一時，佛住舍衛國祇樹給孤獨園。 ^644-1

爾時，世尊告諸比丘：「有五根。何等為五？ ^644-2

謂信根、精進根、念根、定根、慧根。 ^644-3

若比丘於此〔五根〕如實善觀察者，於三結斷、知，謂身見、戒取、疑，是名須陀洹，不墮惡趣法，決定正向於正覺，七有天人往生，究竟苦邊。」 ^644-4

佛說此經已，諸比丘聞佛所說，歡喜奉行。^644-5

## 阿羅漢經 ^s645

如是我聞：一時，佛住舍衛國祇樹給孤獨園。 ^645-1

爾時，世尊告諸比丘：「於此五根如實觀察者，不起諸漏，心得離欲解脫，是名阿羅漢：諸漏已盡、所作已作、離諸重擔、逮得己利、盡諸有結、正智心善解脫。」 ^645-2

佛說此經已，諸比丘聞佛所說，歡喜奉行。^645-3

## 當知經 ^s646

如是我聞：一時，佛住舍衛國祇樹給孤獨園。 ^646-1

爾時，世尊告諸比丘：「有五根。何等為五？ ^646-2

謂信根、精進根、念根、定根、慧根。 ^646-3

信根者，當知是四不壞淨。 ^646-4a

精進根者，當知是四正斷。 ^646-4b

念根者，當知是四念處。 ^646-4c

定根者，當知是四禪。 ^646-4d

慧根者，當知是四聖諦。」 ^646-4e

佛說此經已，諸比丘聞佛所說，歡喜奉行。^646-5

## 分別經 ^s647

如是我聞：一時，佛住舍衛國祇樹給孤獨園。 ^647-1

爾時，世尊告諸比丘：「有五根。何等為五？ ^647-2

謂信根、精進根、念根、定根、慧根。 ^647-3

何等為信根？若比丘於如來所起淨信心，根本堅固，〔餘〕諸天魔、梵，沙門、婆羅門，及餘世間，無能沮壞其心者，是名信根。 ^647-4

何等為精進根？已生惡不善法令斷，生欲方便，攝心增進；未生惡不善法不起，生欲方便，攝心增進；未生善法令起，生欲方便，攝心增進；已生善法，住不忘，修習增廣，生欲方便，攝心增進，是名精進根。 ^647-5

何等為念根？若比丘內身身觀住，殷勤方便，正念、正智，調伏世間貪憂。〔如是〕外身、內外身。受、心、法法觀念住，亦如是說，是名念根。 ^647-6

何等為定根？若比丘離欲惡不善法，有覺、有觀，離生喜樂，乃至第四禪具足住，是名定根。 ^647-7

何等為慧根？若比丘苦聖諦如實知，苦集聖諦、苦滅聖諦、苦滅道跡聖諦如實知，是名慧根。」 ^647-8

佛說此經已，諸比丘聞佛所說，歡喜奉行。^647-9

## 略說經 ^s648

如是我聞：一時，佛住舍衛國祇樹給孤獨園。 ^648-1

爾時，世尊告諸比丘：如上說。 ^648-2

差別者：「若比丘於此五根如實觀察已，於三結斷、知。何等為三？謂身見、戒取、疑。是名須陀洹，不墮惡趣，決定正向三菩提，七有天人往生，究竟苦邊。」 ^648-3

佛說此經已，諸比丘聞佛所說，歡喜奉行。^648-4

## 漏盡經 ^s649

如是我聞：一時，佛住舍衛國祇樹給孤獨園。 ^649-1

爾時，世尊告諸比丘：如上說。 ^649-2

差別者：「若比丘於此五根如實觀察已，得盡諸漏離欲解脫，是名阿羅漢：諸漏已盡，所作已作，離諸重擔，逮得己利，盡諸有結，正智心得解脫。」 ^649-3

佛說此經已，諸比丘聞佛所說，歡喜奉行。^649-4

## 沙門婆羅門經 ^s650

如是我聞：一時，佛住舍衛國祇樹給孤獨園。 ^650-1

爾時，世尊告諸比丘：如上說。 ^650-2

差別者：「諸比丘若我於此信根、信根集、信根滅、信根滅道跡不如實知者，我終不得於諸天魔、梵，沙門、婆羅門中，為出、為離，心離顛倒，亦不得成阿耨多羅三藐三菩提。 ^650-3a

如信根，精進根、念根、定根、慧根，亦如是說。 ^650-3b

諸比丘！我於此信根，正智如實觀察故，信根集、信根滅、信根滅道跡正智如實觀察故，我於諸天魔、梵，沙門、婆羅門眾中，為出、為離，心離顛倒，成阿耨多羅三藐三菩提。 ^650-4a

如信根，精進、念、定、慧根，亦如是說。」 ^650-4b

佛說此經已，諸比丘聞佛所說，歡喜奉行。^650-5

## 沙門婆羅門經 ^s651

如是我聞：一時，佛住舍衛國祇樹給孤獨園。 ^651-1

爾時，世尊告諸比丘：如上說。 ^651-2

差別者：「諸比丘！我此信根集、信根沒、信根味、信根患、信根離不如實知者，我不得於諸天魔、梵，沙門、婆羅門眾中，為解脫、為出、為離，心離顛倒，成阿耨多羅三藐三菩提。 ^651-3a

如是精進根、念根、定根、慧根，亦如是說。 ^651-3b

諸比丘！我於信根、信根集、信根沒、信根味、信根患、信根離，如實知故，於諸天魔、梵，沙門、婆羅門眾中，為解脫、為出、為離，心離顛倒，得成阿耨多羅三藐三善提。 ^651-4a

〔如是精進根、念根、定根、慧根，亦如是說〕。」 ^651-4b

佛說此經已，諸比丘聞佛所說，歡喜奉行。^651-5

## 向經 ^s652

如是我聞：一時，佛住舍衛國祇樹給孤獨園。 ^652-1

爾時，世尊告諸比丘：如上說。 ^652-2

差別者：「若比丘於此五根，若利、若滿足，得阿羅漢。 ^652-3

若軟、若劣，得阿那含。 ^652-4

若軟、若劣，得斯陀含。 ^652-5

若軟、若劣，得須陀洹。 ^652-6

〔如是〕滿足者成滿足事，不滿足者成不滿足事，於此五根不空無果。 ^652-7

若於此五根一切無者，我說彼為外道凡夫之數。」 ^652-8

佛說此經已，諸比丘聞佛所說，歡喜奉行。^652-9

## 廣說經 ^s653

如是我聞：一時，佛住舍衛國祇樹給孤獨園。 ^653-1

爾時，世尊告諸比丘：如上說。 ^653-2

差別者：「若比丘於彼五根，增上明利滿足者，得阿羅漢俱分解脫。 ^653-3

若軟、若劣者，得身證。 ^653-4

於彼若軟、若劣，得見到。 ^653-5

於彼若軟、若劣，得信解脫。 ^653-6

於彼若軟、若劣，得一種。 ^653-7

於彼若軟、若劣，得斯陀含。 ^653-8

於彼若軟、若劣，得家家。 ^653-9

於彼若軟、若劣，得七有。 ^653-10

於彼若軟、若劣，得法行。 ^653-11

於彼若軟、若劣，得信行。 ^653-12

是名比丘根波羅蜜因緣，知果波羅蜜；果波羅蜜因緣，知人波羅蜜。 ^653-13

如是滿足者作滿足事，減少者作減少事，彼諸根則不空無果。 ^653-14

若無此諸根者，〔我說彼為〕凡夫數。」 ^653-15

佛說此經已，諸比丘聞佛所說，歡喜奉行。^653-16

## 慧根經 ^s654

如是我聞：一時，佛住舍衛國祇樹給孤獨園。 ^654-1

爾時，世尊告諸比丘：「有五根。何等為五？ ^654-2

謂信根、精進根、念根、定根、慧根。 ^654-3

此五根，一切皆為慧根所攝受。 ^654-4a

譬如堂閣眾材，棟為其首，皆依於棟，以攝持故。 ^654-4b

如是五根，慧為其首，以攝持故。」 ^654-4c

佛說此經已，諸比丘聞佛所說，歡喜奉行。^654-5

## 慧根經 ^s655

如是我聞：一時，佛住舍衛國祇樹給孤獨園。 ^655-1

爾時，世尊告諸比丘：「有五根。何等為五？ ^655-2

謂信根、精進根、念根、定根、慧根。 ^655-3

信根者，當知是四不壞淨。 ^655-4a

精進根者，當知是四正斷。 ^655-4b

念根者，當知是四念處。 ^655-4c

定根者，當知是四禪。 ^655-4d

慧根者，當知是四聖諦。 ^655-4e

此諸功德，一切皆是慧為其首，以攝持故。」 ^655-5

〔佛說此經已〕，諸比丘聞佛所說，歡喜奉行。^655-6

## 慧根經 ^s656

如是我聞：一時，佛住舍衛國祇樹給孤獨園。 ^656-1

爾時，世尊告諸比丘：「有五根。何等為五？ ^656-2

〔謂〕信根、精進根、念根、定根、慧根。 ^656-3

若聖弟子成就慧根者，能修信根，依離、依無欲、依滅、向於捨，是名信根成就；信根成就，即是慧根。 ^656-4a

如信根，如是精進根、念根、定根、慧根，亦如是說。 ^656-4b

是故，〔成就〕此五根，慧根為其首，以攝持故。 ^656-5a

譬如堂閣，棟為其首，眾材所依，以攝持故。 ^656-5b

如是五根，慧為其首，以攝持故。」 ^656-5c

佛說此經已，諸比丘聞佛所說，歡喜奉行。^656-6

## 慧根經 ^s657

如是我聞：一時，佛住舍衛國祇樹給孤獨園。 ^657-1

爾時，世尊告諸比丘：「有五根。何等為五？ ^657-2

〔謂〕信根、精進根、念根、定根、慧根。 ^657-3

若聖弟子成就信根者，作如是學：聖弟子！無始生死，無明所著，愛所繫，眾生長夜生死往來流馳，不知本際。有因故有生死，因永盡者則無生死。無明大闇聚障礙，誰般涅槃？唯苦滅、苦息、清涼、沒。 ^657-4a

如信根，如是精進根、念根、定根、慧根，亦如是說。 ^657-4b

此五根，慧為首，慧所攝持。 ^657-5a

譬如堂閣，棟為首，棟所攝持。」 ^657-5b

佛說此經已，諸比丘聞佛所說，歡喜奉行。^657-6

## 慧根經 ^s658

如是我聞：一時，佛住舍衛國祇樹給孤獨園。 ^658-1

爾時，世尊告諸比丘：「有五根：信根、精進根、念根、定根、慧根。 ^658-2

何等為信根？謂聖弟子於如來所起信心，根本堅固，諸天魔、梵，沙門、婆羅門，及諸世間法所不能壞，是名信根。 ^658-3a

何等為精進根？謂四正斷。 ^658-3b

何等為念根？謂四念處。 ^658-3c

何等為定根？謂四禪。 ^658-3d

何等為慧根？謂四聖諦。 ^658-3e

此諸功德，皆以慧為首。 ^658-4a

譬如堂閣，棟為其首。」 ^658-4b

佛說此經已，諸比丘聞佛所說，歡喜奉行。^658-5

## 慧根經 ^s659

如是我聞：一時，佛住舍衛國祇樹給孤獨園。 ^659-1

爾時，世尊告諸比丘：「有五根。何等為五？ ^659-2

謂信根、精進根、念根、定根、慧根。 ^659-3

何等為信根？若聖弟子於如來發菩提心，所得淨信心，是名信根。 ^659-4a

何等為精進根？於如來發菩提心，所起精進方便，是名精進根。 ^659-4b

〔何等為〕念根？於如來初發菩提心，所起念，〔是名〕念根。 ^659-4c

何等為定根？於如來初發菩提心，所起三昧，是名定根。 ^659-4d

何等為慧根？於如來初發菩提心，所起智慧，是名慧根。 ^659-4e

所餘堂閣譬，如上說。」 ^659-5

佛說此經已，諸比丘聞佛所說，歡喜奉行。^659-6

## 苦斷經 ^s660

如是我聞：一時，佛住舍衛國祇樹給孤獨園。 ^660-1

爾時，世尊告諸比丘：「有五根。何等為五？ ^660-2

謂信根、精進根、念根、定根、慧根。 ^660-3

於此五根修、習、多修習，過去、未來、現在一切苦斷。」 ^660-4

佛說此經已，諸比丘聞佛所說，歡喜奉行。 ^660-5

如苦斷，如是究竟苦邊、苦盡、苦息、苦沒、度苦流、於縛得解、害諸色，過去、未來、現在一切漏盡，亦如是說。^660-6

## 二力經 ^s661

如是我聞：一時，佛住舍衛國祇樹給孤獨園。 ^661-1

爾時，世尊告諸比丘：「有二種力。何等為二？ ^661-2

謂數力及修力。 ^661-3

何等為數力？ ^661-4a

謂聖弟子空閑、林中、樹下，作如是思惟：身惡行，現法、後世受於惡報。我若行身惡行者，我當自悔，教他亦悔我，大師亦當悔我，大德梵行亦當悔我，以法責我，惡名流布；身壞命終，當生惡趣泥犁中。如是現法、後報身惡行斷，修身善行。 ^661-4b

如身惡行，口、意惡行，亦如是說，是名數力。 ^661-4c

何等為修力？ ^661-5a

若比丘學於數力，聖弟子數力成就已，隨得修力；得修力已，修力滿足。 ^661-5b

佛說此經已，諸比丘聞佛所說，歡喜奉行。^661-6

## 二力經 ^s662

如是我聞：一時，佛住舍衛國祇樹給孤獨園。 ^662-1

爾時，世尊告諸比丘：如上說。 ^662-2

差別者：「聖弟子學數力成就已，貪、恚、癡若節若盡。 ^662-3

如是聖弟子依於數力，〔盡〕立數力，隨得修力；得修力已，修力滿足。」 ^662-4

佛說此經已，諸比丘聞佛所說，歡喜奉行。^662-5

## 二力經 ^s663

如是我聞：一時，佛住舍衛國祇樹給孤獨園。 ^663-1

爾時，世尊告諸比丘：如上說。 ^663-2

差別者：「何等為修力？謂修四念處。」 ^663-3

佛說此經已，諸比丘聞佛所說，歡喜奉行。 ^663-4

如四念處，如是修四正斷、四如意足、五根、五力、〔七覺分〕、八聖道分、四道、四法句、止觀，亦如是說。^663-5

## 三力經 ^s664

如是我聞：一時，佛住舍衛國祇樹給孤獨園。 ^664-1

爾時，世尊告諸比丘：「有三種力。何等為三？ ^664-2a

謂信力、精進力、慧力。」 ^664-2b

「復次，三力。何等為三？ ^664-3a

謂信力、念力、慧力。」 ^664-3b

「復次，三力。何等為三？ ^664-4a

謂信力、定力、慧力。」 ^664-4b

佛說此經已，諸比丘聞佛所說，歡喜奉行。^664-5

## 三力經 ^s665

如是我聞：一時，佛住舍衛國祇樹給孤獨園。 ^665-1

爾時，世尊告諸比丘：「有三力，謂信力、精進力、慧力。 ^665-2

如是比丘！當作是學：我當成就信力、精進力、慧力。」 ^665-3

佛說此經已，諸比丘聞佛所說，歡喜奉行。 ^665-4

如精進力，念力、定力亦如是說。^665-5

## 三力經 ^s666

如是我聞：一時，佛住舍衛國祇樹給孤獨園。 ^666-1

爾時，世尊告諸比丘：「有三力：信力、念力、慧力。 ^666-2

何等為信力？謂聖弟子於如來所，入於淨信，根本堅固，諸天魔、梵，沙門、婆羅門，及諸同法所不能壞，是名信力。 ^666-3

何等為精進力？謂修四正斷。 ^666-4

何等為慧力？謂四聖諦。」 ^666-5

佛說此經已，諸比丘聞佛所說，歡喜奉行。 ^666-6

餘二力，如上說。^666-7

## 四力經 ^s667

如是我聞：一時，佛住舍衛國祇樹給孤獨園。 ^667-1

爾時，世尊告諸比丘：「有四力。何等為四？ ^667-2

謂信力、精進力、念力、慧力。」 ^667-3

「復次，四力：信力、念力、定力、慧力。」 ^667-4

「復次，四力：覺力、精進力、無罪力、攝力。」 ^667-5

此諸經，如上三力說。 ^667-6

差別者：「何等為覺力？於善、不善法如實知，有罪、無罪，習近、不習近，卑法、勝法，黑法、白法，有分別法、無分別法，緣起法、非緣起法如實知，是名覺力。 ^667-7a

何等為精進力？謂四正斷，如前廣說。 ^667-7b

何等為無罪力？謂無罪身、口、意，是名無罪力。 ^667-7c

何等為攝力？謂四攝事──惠施、愛語、行利、同利。」 ^667-7d

佛說此經已，諸比丘聞佛所說，歡喜奉行。^667-8

## 四攝事經 ^s668

如是我聞：一時，佛住舍衛國祇樹給孤獨園。 ^668-1

爾時，世尊告諸比丘：如上說。 ^668-2

差別者：「若最勝施者，謂法施。 ^668-3a

最勝愛語者，謂善男子樂聞應時說法。 ^668-3b

行利最勝者，〔謂〕不信者，能令入信，建立於信；立戒者以淨戒，慳者以施，惡智者以正智令入建立。 ^668-3c

同利最勝者，謂阿羅漢以阿羅漢，阿那含以阿那含，斯陀含以斯陀含，須陀洹以須陀洹，淨戒者以〔淨戒〕而授於彼。」 ^668-3d

佛說此經已，諸比丘聞佛所說，歡喜奉行。^668-4

## 攝經 ^s669

如是我聞：一時，佛住舍衛國祇樹給孤獨園。 ^669-1

爾時，世尊告諸比丘：如上說。 ^669-2

差別者：「若所有法是眾之所取，一切皆是四攝事。或有一取施者，或一取愛語者，或一取行利者，或一取同利者。 ^669-3a

過去世時，過去世眾〔已〕有所取者，亦是四攝事。 ^669-3b

未來世眾當有所取者，亦是四攝事，或一取施者，或一取愛語〔者〕，或一取行利者，或一取同利〔者〕。」 ^669-3c

爾時，世尊即說偈言：
布施及愛語，或有行利者，同利諸行生，各隨其所應，
以此攝世間，猶車因釭運。世無四攝事，母恩子養忘，
亦無父等尊，謙下之奉事。以有四攝事，隨順之法故，
是故有大士，德被於世間。 ^669-4

佛說此經已，諸比丘聞佛所說，歡喜奉行。^669-5

## 四力經 ^s670

如是我聞：一時，佛住舍衛國祇樹給孤獨園。 ^670-1

爾時，世尊告諸比丘：「有四力。何等為四？ ^670-2

謂覺力、精進力、無罪力、攝力，如上說。 ^670-3

若比丘成就此四力者，得離五恐怖。何等五？ ^670-4

謂不活恐怖、惡名恐怖、眾中恐怖、死恐怖、惡趣恐怖，是名五恐怖。」 ^670-5

佛說此經已，諸比丘聞佛所說，歡喜奉行。^670-6

## 四力經 ^s671

如是我聞：一時，佛住舍衛國祇樹給孤獨園。 ^671-1

爾時，世尊告諸比丘：如上說。 ^671-2

差別者：「聖弟子成就此四力者，當作是學：我不畏不活，我何緣畏不活？若身行不淨行、口不淨行、意不淨行，作諸邪貪、不信、懈怠、不精進、失念、不定、惡慧、慳、不攝者，彼應畏不活。我有四力，謂覺力、精進力、無罪力、攝力，有此四力成就故，不應畏。 ^671-3a

如不活畏，如是惡名畏、眾中畏、死畏、惡趣畏，亦如上說。」 ^671-3b

佛說此經已，諸比丘聞佛所說，歡喜奉行。^671-4

## 四力經 ^s672

如是我聞：一時，佛住舍衛國祇樹給孤獨園。 ^672-1

爾時，世尊告諸比丘：「有四力：覺力、精進力、無罪力、攝力。 ^672-2

何等為覺力？謂慧、大慧、深慧、難勝慧，是名覺力。 ^672-3

何等為精進力？若於不善法、不善數，黑、黑數，有罪、有罪數，不應親近、不應親近數；離此諸法已，若諸餘善、善數，白、白數，無罪、無罪數，應親近、應親近數，如此等修習增上精勤，欲方便堪能，正念、正知而學，是名精進力。 ^672-4

無罪力、攝力，如上修多羅說。」 ^672-5

佛說此經已，諸比丘聞佛所說，歡喜奉行。^672-6

## 五力經 ^s673

如是我聞：一時，佛住舍衛國祇樹給孤獨園。 ^673-1

爾時，世尊告諸比丘：「有五力。何等為五？ ^673-2

〔謂〕信力、精進力、念力、定力、慧力。」 ^673-3

佛說是經已，諸比丘聞佛所說，歡喜奉行。^673-4

## 五力當成就經 ^s674

如是我聞：一時，佛住舍衛國祇樹給孤獨園。 ^674-1

爾時，世尊告諸比丘：如上說。 ^674-2

差別者：「諸比丘當作是學：我當勤加精進，成就信力、精進力、念力、定力、慧力。」 ^674-3

佛說此經已，諸比丘聞佛所說，歡喜奉行。^674-4

## 當知五力經 ^s675

如是我聞：一時，佛住舍衛國祇樹給孤獨園。 ^675-1

爾時，世尊告諸比丘：如上說。 ^675-2

差別者：「彼信力，當知是四不壞淨。 ^675-3

精進力者，當知是四正斷。 ^675-4

念力者，〔當知是〕四念處。 ^675-5

定力者，當知是四禪。 ^675-6

慧力者，當知是四聖諦。」 ^675-7

佛說此經已，諸比丘聞佛所說，歡喜奉行。^675-8

## 當學五力經 ^s676

如是我聞：一時，佛住舍衛國祇樹給孤獨園。 ^676-1

爾時，世尊告諸比丘：如上說。 ^676-2

差別者：「是故諸比丘當作是學：我成就信力、精進力、念力、定力、慧力。」 ^676-3

佛說此經已，諸比丘聞佛所說，歡喜奉行。^676-4

## 五學力經 ^s677

如是我聞：一時，佛住舍衛國祇樹給孤獨園。 ^677-1

爾時，世尊告諸比丘：「有五學力。何等為五？ ^677-2

謂信力是學力，精進力是學力，慚力是學力，愧力是學力，慧力是學力。」 ^677-3

佛說此經已，諸比丘聞佛所說，歡喜奉行。^677-4

## 當成學力經 ^s678

如是我聞：一時，佛住舍衛國祇樹給孤獨園。 ^678-1

爾時，世尊告諸比丘：如上說。 ^678-2

差別者：「諸比丘當作是學：我當成就信力是學力，成就精進力是學力，成就慚力是學力，成就愧力是學力，成就慧力是學力。」 ^678-3

佛說此經已，諸比丘聞佛所說，歡喜奉行。^678-4

## 廣說學力經 ^s679

如是我聞：一時，佛住舍衛國祇樹給孤獨園。 ^679-1

爾時，世尊告諸比丘：如上說。 ^679-2

差別者：「何等信力是學力？於如來所，善入於信，根本堅固，諸天魔、梵，沙門、婆羅門，及餘同法所不能壞。 ^679-3

何等為精進力是學力？謂四正斷，如前廣說。 ^679-4

何等為慚力是學力？謂羞恥，恥於起惡不善法、諸煩惱數，受諸有，熾然苦報，於未來世生老病死、憂悲惱苦，是名慚力是學力。 ^679-5

何等為愧力是學力？謂諸可愧事而愧，愧起諸惡不善法、煩惱數，受諸有，熾然苦報，於未來世生老病死、憂悲惱苦，是名愧力是學力。 ^679-6

何等為慧力是學力？謂聖弟子住於智慧，成就世間生滅智慧，賢聖、出厭離、決定正盡苦，是名慧力是學力。」 ^679-7

佛說此經已，諸比丘聞佛所說，歡喜奉行。^679-8

## 當成學力經 ^s680

如是我聞：一時，佛住舍衛國祇樹給孤獨園。 ^680-1

爾時，世尊告諸比丘：如上所說。 ^680-2

差別者：「是故諸比丘當作是學：我當成就信力是學力，精進力、慚力、愧力、慧力是學力。」 ^680-3

佛說此經已，諸比丘聞佛所說，歡喜奉行。^680-4

## 白法經 ^s681

如是我聞：一時，佛住舍衛國祇樹給孤獨園。 ^681-1

爾時，世尊告諸比丘：「若比丘於善法，若變、若退、若不久住者，他人審以五種白法來呵責汝。何等為五？ ^681-2a

言：汝不以信入於善法，若依信者，能離不善法，修諸善法。汝無精進、無慚、無愧、無慧入於善法故，若依慧者，能離諸不善法，修諸善法。 ^681-2b

若比丘於正法不變、不退、久住者，他人當以五種白法來慶慰汝。何等為五？ ^681-3a

正信入於善法，若依信者，離不善法，修諸善法；精進、慚、愧、慧入於善法，若依慧者，離不善法，修諸善法。」 ^681-3b

佛說此經已，諸比丘聞佛所說，歡喜奉行。^681-4

## 白法經 ^s682

如是我聞：一時，佛住舍衛國祇樹給孤獨園。 ^682-1

爾時，世尊告諸比丘：「若比丘還戒者、退戒者，他人當以五種白法來呵責汝。何等為五？ ^682-2a

若比丘不以信入於善法，若依信者，離不善法，修諸善法；不以精進、慚、愧、慧入於善法，若依慧者，離不善法，修諸善法。 ^682-2b

若比丘盡其壽命，純一滿淨，梵行清白者，他人當以五種白法來慶慰汝，如上說。」 ^682-3

佛說此經已，諸比丘聞佛所說，歡喜奉行。^682-4

## 不善法經 ^s683

如是我聞：一時，佛住舍衛國祇樹給孤獨園。 ^683-1

爾時，世尊告諸比丘：「若比丘，若不欲令惡不善法生者，唯有信善法；若信〔退減〕者，不信永住，諸不善法則生。 ^683-2a

乃至欲令惡不善法不生者，唯有精進、慚、愧、慧。若精進、慚、愧、慧力退減，惡慧永住者，惡不善法則生。 ^683-2b

若比丘依於信者，則離不善法，修諸善法。 ^683-3a

依精進、慚、愧、慧者，則離不善法，修諸善法。」 ^683-3b

佛說此經已，諸比丘聞佛所說，歡喜奉行。^683-4

## 十力經 ^s684

如是我聞：一時，佛住舍衛國祇樹給孤獨園。 ^684-1

爾時，世尊告諸比丘：「若比丘於色生厭、離欲、滅盡、不起〔諸漏，心善〕解脫，是名阿羅訶、三藐三佛陀。 ^684-2a

受、想、行、識，亦如是說。 ^684-2b

若復比丘！於色生厭、離欲、〔滅盡〕、不起〔諸漏，心善〕解脫者，是名阿羅漢慧解脫。 ^684-3a

受、想、行、識，亦如是說。 ^684-3b

諸比丘！如來、應、等正覺，阿羅漢慧解脫，有何種種別異？」 ^684-4

諸比丘白佛：「世尊是法根、法眼、法依，唯願為說，諸比丘聞已，當受奉行。」 ^684-5

佛告比丘：「諦聽！善思！當為汝說。如來、應、等正覺者，先未聞法，能自覺知，現法自知，得三菩提；於未來世，能說正法覺諸聲聞，所謂四念處、四正斷、四如意足、五根、五力、七覺分、八聖道分。是名如來、應、等正覺，所未得法能得，未制梵行能制，能善知道，善說道，為眾將導；然後聲聞成就隨法，隨道，樂奉大師教誡教授，善於正法。是名如來、應、等正覺，阿羅漢慧解脫，種種別異。 ^684-6

復次，五學力、如來十力。 ^684-7

何等為〔五〕學力？ ^684-8a

謂信力、精進力、念力、定力、慧力。 ^684-8b

何等為如來十力？ ^684-9

謂如來處非處如實知，是名如來初力。若成就此力者，如來、應、等正覺得先佛最勝處智，轉於梵輪，於大眾中能師子吼而吼。 ^684-10a

復次，如來於過去、未來、現在，業法受、因事報如實知，是名第二如來力。如來、應、等正覺成就此力，得先佛〔最勝處智〕，能轉梵輪，於大眾中作師子吼而吼。 ^684-10b

復次，如來、應、等正覺，〔禪定〕、解脫、三昧、正受，染惡、清淨處淨如實知，是名如來第三力。若此力成就，如來、應、等正覺得先佛最勝處智，能轉梵輪，於大眾中師子吼而吼。 ^684-10c

復次，如來知眾生種種諸根差別如實知，是名如來第四力。若成就此力，如來、應、等正覺得先佛最勝處智，能轉梵輪，於大眾中師子吼而吼。 ^684-10d

復次，如來悉知眾生種種意解如實知，是名第五如來力。若此力成就，如來、應、等正覺得先佛最勝處智，能轉梵輪，於大眾中師子吼而吼。 ^684-10e

復次，如來悉知世間眾生種種諸界如實知，是名第六如來力。若於此力成就，如來、應、等正覺得先佛最勝處智，能轉梵輪，於大眾中師子吼而吼。 ^684-10f

復次，如來於一切至處道如實知，是名第七如來力。若此力成就，如來、應、等正覺得先佛最勝處智，能轉梵輪，於大眾中師子吼而吼。 ^684-10g

復次，如來於過去宿命種種事憶念，從一生至百千生，從一劫至百千劫，我爾時於彼生，如是族、如是姓、如是名、如是食、如是苦樂覺、如是長壽、如是久住、如是壽分齊，我於彼處死此處生，此處死〔彼處生〕，如是行、如是因，如是方宿命所更，悉如實知，是名第八如來力。若此力成就，如來、應、等正覺得先佛最勝處智，能轉梵輪，於大眾中師子吼而吼。 ^684-10h

復次，如來以天眼淨過於人眼，見眾生死時、生時，妙色、惡色，下色、上色，向於惡趣、向於善趣，隨業法受，悉如實知。此眾生身惡業成就，口、意惡業成就，謗毀賢聖，受邪見業，以是因緣，身壞命終墮惡趣，生地獄中。此眾生身善行，口、意善行，不謗賢聖，正見業法受，彼因、彼緣，身壞命終，生善趣天上，悉如實知，是名第九如來力。若此力成就，如來、應、等正覺得先佛最勝處智，能轉梵輪，於大眾中師子吼而吼。 ^684-10i

復次，如來諸漏已盡，無漏心解脫，慧解脫，現法自知身作證：我生已盡、梵行已立、所作已作、自知不受後有。是名為第十如來力。若此力成就，如來、應、等正覺得先佛最勝處智，能轉梵輪，於大眾中師子吼而吼。 ^684-10j

如此十力，唯如來成就，是名如來與聲聞種種差別。」 ^684-11

佛說此經已，諸比丘聞佛所說，歡喜奉行。^684-12

## 乳母經 ^s685

如是我聞：一時，佛住舍衛國祇樹給孤獨園。 ^685-1

爾時，世尊告諸比丘：「譬如嬰兒，父母生已，付其乳母，隨時摩拭，隨時沐浴，隨時乳哺，隨時消息。若乳母不謹慎者，兒或以草、以土諸不淨物，著其口中，乳母當即教令除去。能時除卻者善，兒不能自卻者，乳母當以左手持其頭，右手探其哽；嬰兒當時雖苦，乳母要當苦探其哽，為欲令其子長夜安樂故。 ^685-2

佛告諸比丘：若嬰兒長大有所識別，復持草土諸不淨物著口中不？」 ^685-3

比丘白佛：「不也，世尊！嬰兒長大，有所別知，尚不以腳觸諸不淨物，況著口中！」 ^685-4

佛告比丘：「嬰兒小時，乳母隨時料理消息，及其長大智慧成就，乳母放捨，不勤消息，以其長大不自放逸故。 ^685-5

如是比丘！若諸聲聞始學，智慧未足，如來以法隨時教授而消息之。若久學智慧深固，如來放捨，不復隨時殷勤教授，以其智慧成就不放逸故。是故，聲聞五種學力，如來成就十種智力，如上廣說。」 ^685-6

佛說此經已，諸比丘聞佛所說，歡喜奉行。^685-7

## 獅子吼經 ^s686

如是我聞：一時，佛住舍衛國祇樹給孤獨園。 ^686-1

爾時，世尊告諸比丘：「如來有六種力，若六種力成就，如來、應、等正覺得先佛最勝處智，能轉梵輪，於大眾中師子吼而吼。 ^686-2

謂處非處如實知，如來初力。 ^686-3a

復次，過去、未來、現在，以〔業〕法受如實知，如上廣說，是名第二如來力。 ^686-3b

復次，如來〔禪定〕、解脫、三昧、正受如實知，如上廣說，是名如來第三力。 ^686-3c

復次，如來過去種種宿命之事如實知；如上廣說，是名如來第四力。 ^686-3d

復次，如來天眼淨過於人眼，見諸眾生死此生彼，如上廣說，是名如來第五力。 ^686-3e

復次，如來結漏已盡，無漏心解脫，慧解脫，如上廣說，乃至於眾中師子吼而吼，是名如來第六力。」 ^686-3f

佛說此經已，諸比丘聞佛所說，歡喜奉行。^686-4

## 獅子吼經 ^s687

如是我聞：一時，佛住舍衛國祇樹給孤獨園。 ^687-1

爾時，世尊告諸比丘：如上說。 ^687-2

差別者：「若有來問我者，如來處非處力，如如來處非處智力，所知見覺成等正覺，為彼記說。 ^687-3a

若復來問如來自以〔業〕受智力，如如來自以〔業〕受智力，所知見覺，成等正覺，為彼記說，是名第二如來智力。 ^687-3b

若有來問如來禪定、解脫、三昧、正受智力，如如來禪定、解脫、三昧、正受，為彼記說。 ^687-3c

若有來問宿命所更智力，如如來宿命所更，所知見覺，為彼記說。 ^687-3d

若有來問如來天眼智力，如如來天眼所見，為彼記說。 ^687-3e

若有來問如來漏盡智力，如如來漏盡智力，所知見覺，為彼記說。」 ^687-3f

佛說此經已，諸比丘聞佛所說，歡喜奉行。^687-4

## 七力經 ^s688

如是我聞：一時，佛住舍衛國祇樹給孤獨園。 ^688-1

爾時，世尊告諸比丘：「有七力。何等為七？ ^688-2

〔謂〕信力、精進力、慚力、愧力、念力、定力、慧力。」 ^688-3

爾時，世尊即說偈言：
信力精進力，慚力及愧力，正念定慧力，是說名七力。
成就七力者，得盡諸有漏。 ^688-4

佛說此經已，諸比丘聞佛所說，歡喜奉行。^688-5

## 當成七力經 ^s689

如是我聞：一時，佛住舍衛國祇樹給孤獨園。 ^689-1

爾時，世尊告諸比丘：有七力，如上說。 ^689-2

差別者：「是故，比丘！當如是學：我當成就信力；如是精進力、慚力、愧力、念力、定力、慧力，亦當學。」 ^689-3

佛說此經已，諸比丘聞佛所說，歡喜奉行。^689-4

## 七力經 ^s690

如是我聞：一時，佛住舍衛國祇樹給孤獨園。 ^690-1

爾時，世尊告諸比丘：有七力，如上說。 ^690-2

差別者，爾時世尊即說偈言：
信力精進力，及說慚愧力，念力定慧力，是名為七力。
七力成就者，疾斷諸有漏。 ^690-3

佛說此經已，諸比丘聞佛所說，歡喜奉行。^690-4

## 廣說七力經 ^s691

如是我聞：一時，佛住舍衛國祇樹給孤獨園。 ^691-1

爾時，世尊告諸比丘：「有七力。何等為七？ ^691-2

〔謂〕信力、精進力、慚力、愧力、念力、定力、慧力。 ^691-3

何等為信力？於如來所起信心，深入堅固，諸天魔、梵，沙門、婆羅門，及餘同法所不能壞，是名信力。 ^691-4

何等為精進力？謂四正斷，如上廣說。 ^691-5

何等為慚力？謂恥惡不善法，如上說。 ^691-6

何等為愧力？於可愧事愧，愧起惡不善法，如上說。 ^691-7

何等為念力？謂四念處，如上說。 ^691-8

何等為定力？謂四禪，如上說。 ^691-9

何等為慧力？謂四聖諦，如上說。」 ^691-10

佛說此經已，諸比丘聞佛所說，歡喜奉行。^691-11

## 八力經 ^s692

如是我聞：一時，佛住舍衛國祇樹給孤獨園。 ^692-1

爾時，世尊告諸比丘：「有八力。何等為八？ ^692-2

謂自在王者力、斷事大臣力、結恨女人力、啼泣嬰兒力、毀呰愚人力、審諦黠慧力、忍辱出家力、計數多聞力。」 ^692-3

佛說此經已，諸比丘聞佛所說，歡喜奉行。^692-4

## 廣說八力經 ^s693

如是我聞：一時，佛住舍衛國祇樹給孤獨園。 ^693-1

爾時，世尊告諸比丘：如上說。 ^693-2

差別者：「謂自在王〔者〕力者，王者現自在威力。 ^693-3a

斷事大臣力者，大臣現斷事之力。 ^693-3b

結恨女人力者，女人之法，現結恨力。 ^693-3c

啼泣嬰兒力者，嬰兒之法，現啼泣力。 ^693-3d

毀呰愚人力者，愚人之法，觸事毀呰。 ^693-3e

審諦黠慧力者，智慧之人，常現審諦。 ^693-3f

忍辱出家力者，出家之人，常現忍辱。 ^693-3g

計數多聞力者，多聞之人，常現思惟計數。」 ^693-3h

佛說此經已，諸比丘聞佛所說，歡喜奉行。^693-4

## 舍利弗問經 ^s694

如是我聞：一時，佛住舍衛國祇樹給孤獨園。 ^694-1

爾時，尊者舍利弗詣世尊所，稽首禮足，退坐一面，白佛言；「世尊！漏盡比丘有幾力？」 ^694-2

佛告舍利弗：「漏盡比丘有八力。何等為八？ ^694-3

謂漏盡比丘心順趣於離、流注於離、浚輸於離，順趣於出、流注於出、浚輸於出，順趣涅槃、流注涅槃、浚輸涅槃。 ^694-4a

若見五欲，猶見火坑；如是見已，於欲念、欲受、欲著，心不永住。 ^694-4b

修四念處； ^694-4c

四正斷； ^694-4d

四如意足； ^694-4e

五根、五力； ^694-4f

七覺分； ^694-4g

八聖道分。」 ^694-4h

佛說此經已，尊者舍利弗聞佛所說，歡喜奉行。 ^694-5

如尊者舍利弗問經，如是異比丘問、佛問諸比丘經，亦如上說。^694-7

## 九力經 ^s697

如是我聞：一時，佛住舍衛國祇樹給孤獨園。 ^697-1

爾時，世尊告諸比丘：「有九力。何等為九力？ ^697-2

謂信力、精進力、慚力、愧力、念力、定力、慧力、數力、修力。」 ^697-3

佛說此經已，諸比丘聞佛所說，歡喜奉行。^697-4

## 廣說九力經 ^s698

如是我聞：一時，佛住舍衛國祇樹給孤獨園。 ^698-1

爾時，世尊告諸比丘：「有九力。何等為九？ ^698-2

謂信力、精進力、慚力、愧力、念力、定力、慧力、數力、修力。 ^698-3

何等為信力？於如來所，起正信心，深入堅固，如上說。 ^698-4

何等為精進力？謂四正斷，如上說。 ^698-5

何等為慚力？如上說。 ^698-6

何等為愧力？如上說。 ^698-7

何等為念力？謂內身身觀住，如上說。 ^698-8

何等為定力？謂四禪。 ^698-9

何等為慧力？謂四聖諦。 ^698-10

何等為數力？謂聖弟子，若於閑房、樹下，作如是學：身、口、惡行者，於現法、後世當受惡報，如上廣說。 ^698-11

何等為修力？謂修四念處，如前說。」 ^698-12

佛說此經已，諸比丘聞佛所說，歡喜奉行。^698-13

## 十力經 ^s699

如是我聞：一時，佛住舍衛國祇樹給孤獨園。 ^699-1

爾時，世尊告諸比丘：「有十力。何等為十？ ^699-2

自在王者力、斷事大臣力、機關工巧力、刀劍賊盜力、怨恨女人力、啼泣嬰兒力、毀呰愚人力、審諦黠慧力、忍辱出家力、計數多聞力。」 ^699-3

佛說此經已，諸比丘聞佛所說，歡喜奉行。^699-4

## 廣說十力經 ^s700

如是我聞：一時，佛住舍衛國祇樹給孤獨園。 ^700-1

爾時，世尊告諸比丘：如上說。 ^700-2

差別者：「謂自在王力者，王者現自在威力。 ^700-3a

斷事大臣力者，大臣現斷事之功力。 ^700-3b

機關工巧力〔者〕，造機關者現其工巧力。 ^700-3c

刀劍盜賊力〔者〕，盜賊必現刀劍力。 ^700-3d

結恨女人力者，女人之法，現結恨力。 ^700-3e

啼泣嬰兒力者，嬰兒之法，現啼泣力。 ^700-3f

毀呰愚人力者，愚人之法，觸事毀呰。 ^700-3g

審諦黠慧力者，智慧之人，常現審諦。 ^700-3h

忍辱出家力者，出家之人，常現忍辱。 ^700-3i

計數多聞力者，凡思惟計數，現多聞之力。」 ^700-3j

佛說此經已，諸比丘聞佛所說，歡喜奉行。^700-4

## 如來力經 ^s701

如是我聞：一時，佛住舍衛國祇樹給孤獨園。 ^701-1

爾時，世尊告諸比丘：「有十種如來力，若此力成就，如來、應、等正覺，得先佛最勝處，能轉梵輪，於大眾中師子吼而吼。何等為十？ ^701-2

謂如來處非處如實知，是名初力。 ^701-3a

乃至漏盡，如上說。」 ^701-3b

佛說此經已，諸比丘聞佛所說，歡喜奉行。^701-4

## 如來力經 ^s702

如是我聞：一時，佛住舍衛國祇樹給孤獨園。 ^702-1

爾時，世尊告諸比丘：如上說。 ^702-2

差別者：「若有來問如來處非處智力，如如來處非處智力，所知所見所覺，成等正覺，為彼記說。 ^702-3a

如是乃至漏盡智力，廣說如上。」 ^702-3b

佛說此經已，諸比丘聞佛所說，歡喜奉行。^702-4

## 如來力經 ^s703

如是我聞：一時，佛住舍衛國祇樹給孤獨園。 ^703-1

爾時，世尊告諸比丘：「若所有法，彼彼意解作證，悉皆如來無畏智所生。若比丘來為我聲聞，不諂、不偽、質直心生，我則教誡、教授，為其說法。 ^703-2

晨朝為彼教誡、教授說法，至日中時得勝進處；若日暮時為彼教誡、教授說法，至晨朝時得勝進處。 ^703-3

如是教授已，彼生正直心：實則知實，不實知不實，上則知上，無上則知無上；當知、當見、當得、當覺者，皆悉了知，斯有是處，謂五學力、十種如來力。 ^703-4

何等為五學力？ ^703-5a

謂信力、精進力、念力、定力、慧力。 ^703-5b

如來十種力。何等為十？ ^703-6a

謂是處非處如實知，如上十力廣說。 ^703-6b

若有來問處非處智力者，如如來處非處智，等正覺所知所見所覺，為彼記說。 ^703-7a

乃至漏盡智力，亦如是說。 ^703-7b

諸比丘！處非處智力者，我說是定非不定。 ^703-8a

乃至漏盡智者，我說是定非不定。 ^703-8b

定者正道，非定者邪道。」 ^703-9

佛說此經已，諸比丘聞佛所說，歡喜奉行。
覺支相應^703-10

## 不正思維經 ^s704

如是我聞：一時，佛住舍衛國祇樹給孤獨園。 ^704-1

爾時，世尊告諸比丘：「若不正思惟者，未起貪欲蓋則起，已起貪欲蓋重生令增廣。 ^704-2a

未起瞋恚、睡眠、掉悔、疑蓋則起，已起瞋恚、睡眠、掉悔、疑蓋重生令增廣。 ^704-2b

未起念覺支不起，已起念覺支則退。 ^704-2c

未起擇法、精進、猗、喜、定、捨覺支不起，已起擇法、精進、猗、喜、定、捨覺支則退。 ^704-2d

若比丘正思惟者，未起貪欲蓋不起，已起貪欲蓋令滅。 ^704-3a

未起瞋恚、睡眠、掉悔、疑蓋不起，已起瞋恚、睡眠、掉悔、疑蓋則斷。 ^704-3b

未起念覺支則起，已起者重生令增廣。 ^704-3c

未起擇法、精進、猗、喜、定、捨覺支則起，已起者重生令增廣。」 ^704-3d

佛說此經已，諸比丘聞佛所說，歡喜奉行。^704-4

## 不退經 ^s705

如是我聞：一時，佛住舍衛國祇樹給孤獨園。 ^705-1

爾時，世尊告諸比丘：「有五退法。何等為五？ ^705-2a

謂貪欲、瞋恚、睡眠、掉悔、疑蓋，是則退法。 ^705-2b

若修習七覺支，多修習令增廣，是則不退法。何等為七？ ^705-3a

謂念覺支、擇法覺支、精進覺支、猗覺支、喜覺支、定覺支、捨覺支，是名不退法。」 ^705-3b

佛說此經已，諸比丘聞佛所說，歡喜奉行。^705-4

## 蓋經 ^s706

如是我聞：一時，佛住舍衛國祇樹給孤獨園。 ^706-1

爾時，世尊告諸比丘：「有五法，能為黑闇、能為無目、能為無智、能羸智慧、非明、非等覺、不轉趣涅槃。何等為五？ ^706-2a

謂貪欲、瞋恚、睡眠、掉悔、疑。 ^706-2b

如此五法，能為黑闇、能為無目、能為無智、非明、非正覺、不轉趣涅槃。 ^706-2c

若有七覺支，能作大明、能為目、增長智慧、為明、等正覺、轉趣涅槃。何等為七？ ^706-3a

謂念覺支、擇法覺支、精進覺支、猗覺支、喜覺支、定覺支、捨覺支。 ^706-3b

〔能作大明〕、為目、增長智慧、為明、為正覺、轉趣涅槃。」 ^706-3c

佛說此經已，諸比丘聞佛所說，歡喜奉行。^706-4

## 障蓋經 ^s707

如是我聞：一時，佛住舍衛國祇樹給孤獨園。 ^707-1

爾時，世尊告諸比丘：「有五障、五蓋，煩惱於心、能羸智慧、障閡之分、非明、非正覺、不轉趣涅槃。何等為五？ ^707-2a

謂貪欲蓋、瞋恚蓋、睡眠蓋、掉悔蓋、疑蓋。 ^707-2b

如此五蓋，為覆、為蓋，煩惱於心、令智慧羸、為障閡分、非明、非等覺、不轉趣涅槃。 ^707-2c

若七覺支，非覆、非蓋，不惱於心、增長智慧、為明、為正覺、轉趣涅槃。何等為七？ ^707-3a

謂念覺支等如上說，乃至捨覺支。 ^707-3b

如此七覺支，非翳、非蓋，不惱於心、增長智慧、為明、為正覺、轉趣涅槃。」 ^707-3c

爾時，世尊即說偈曰：
貪欲瞋恚蓋，睡眠掉悔疑，如此五種蓋，增長諸煩惱。
此五覆世間，深著難可度，障蔽於眾生，令不見正道。
若得七覺支，則能為照明，唯此真諦言，等正覺所說。
念覺支為首，擇法正思惟，精進猗喜覺，三昧捨覺支；
如此七覺支，牟尼之正道，隨順大仙人，脫生死怖畏。 ^707-4

佛說此經已，諸比丘聞佛所說，歡喜奉行。^707-5

## 樹經 ^s708

如是我聞：一時，佛住舍衛國祇樹給孤獨園。 ^708-1

爾時，世尊告諸比丘：「若族姓子，捨諸世務，出家學道，剃除鬚髮，著袈裟，正信非家，出家學道。 ^708-2

如是出家，而於其中，有愚癡士夫，依止聚落、城邑，晨朝著衣持缽，入村乞食，不善護身，不守根門，不攝其念，觀察女人少壯好色而生染著。不正思惟，心馳取相，趣色欲想，為欲心熾盛，燒心、燒身，返俗還戒而自退沒。厭離俗務，出家學道而反染著，增諸罪業而自破壞，沉翳沒溺。 ^708-3

有五種大樹，其種至微，〔漸〕生長巨大，而能映障眾雜小樹，蔭翳萎悴，不得生長。何等〔為〕五？ ^708-4a

謂揵遮耶樹、迦捭多羅樹、阿濕波他樹、優曇缽羅樹、尼拘留他樹。 ^708-4b

如是五種〔大〕樹，種子至微，而漸漸長大，蔭覆諸節，能令諸節蔭覆墮臥。 ^708-4c

〔有五種心樹，種子至微，以增長故，令善心蔭覆墮臥。〕何等為五？ ^708-5a

謂貪欲蓋漸漸增長，〔瞋恚〕、睡眠、掉悔、疑蓋漸漸增長。 ^708-5b

〔如是五種心樹〕，以增長故，令善心蔭覆墮臥。 ^708-5c

若修、習七覺支，多修習已，轉成不退。何等為七？ ^708-6a

謂念覺支，擇法、精進、猗、喜、定、捨覺支。 ^708-6b

如是七覺支，修、習、多修習已，轉成不退轉。」 ^708-6c

佛說此經已，諸比丘聞佛所說，歡喜奉行。^708-7

## 七覺支經 ^s709

如是我聞：一時，佛住舍衛國祇樹給孤獨園。 ^709-1

「若比丘專一其心，側聽正法，能斷五法，修習七法，令其轉進滿足。 ^709-2

何等為斷五法？ ^709-3a

謂貪欲蓋、瞋恚蓋、睡眠蓋、掉悔蓋、疑蓋。 ^709-3b

是名五法斷。 ^709-3c

何等修習七法？ ^709-4a

謂念覺支、擇法覺支、精進覺支、猗覺支、喜覺支、定覺支、捨覺支。 ^709-4b

修此七法，轉進滿足。」 ^709-4c

佛說此經已，諸比丘聞佛所說，歡喜奉行。^709-5

## 聽法經 ^s710

如是我聞：一時，佛住舍衛國祇樹給孤獨園。 ^710-1

爾時，世尊告諸比丘：「聖弟子清淨信心，專精聽法者，能斷五法，修習七法，令其滿足。 ^710-2

何等為五？ ^710-3a

謂貪欲蓋、瞋恚、睡眠、掉悔、疑，此蓋則斷。 ^710-3b

何等七法？ ^710-4a

謂念覺支，擇法、精進、猗、喜、定、捨覺支，此七法修習滿足。 ^710-4b

淨信者謂心解脫，智者謂慧解脫。貪欲染心者，不得、不樂；無明染心者，慧不清淨。 ^710-5

是故，比丘！離貪欲者，心解脫；離無明者，慧解脫。若彼比丘離貪欲，心解脫，得身作證；離無明，慧解脫。是名比丘斷愛縛、〔轉結〕、慢無間等、究竟苦邊。」 ^710-6

佛說此經已，諸比丘聞佛所說，歡喜奉行。^710-7

## 無畏經 ^s711

如是我聞：一時，佛住王舍城耆闍崛山中。 ^711-1

時有無畏王子，日日步涉，仿佯遊行，來詣佛所，與世尊面相問訊，慰勞已，退坐一面，白佛言：「世尊！有沙門、婆羅門作如是見，作如是說：無因、無緣眾生煩惱，無因、無緣眾生清淨。世尊復云何？」 ^711-2

佛告無畏：「沙門、婆羅門為其說，不思而說，愚癡不辨不善，非知思，不知量，作如是說：無因、無緣眾生煩惱，無因、無緣眾生清淨。
所以者何？ ^711-3

有因、有緣眾生煩惱，有因、有緣眾生清淨故。 ^711-4

〔何因、何緣眾生煩惱？〕 ^711-5

謂眾生貪欲增上，於他財物、他眾具而起貪，言此物於我有者好，不離愛樂。 ^711-6a

於他眾生而起恨心、兇心，計校欲打、欲縛、欲伏，加諸不道，為造眾難，不捨瞋恚。 ^711-6b

身睡眠，心懈怠。 ^711-6c

心掉動，內不寂靜。 ^711-6d

心常疑惑，過去疑、未來疑、現在疑。 ^711-6e

無畏！如是因、如是緣，〔眾生煩惱〕。」 ^711-7

無畏白佛：「瞿曇！一分之蓋，足煩惱心，況復一切！」 ^711-8

無畏白佛：「瞿曇！何因、何緣眾生清淨？」 ^711-9

佛告無畏：「若〔沙門〕、婆羅門有一勝念，決定成就，久時所作，久時所說，能隨憶念，當於爾時習念覺支；修念覺已，〔念覺支〕滿足。 ^711-10a

〔念覺支〕滿足已，則於選擇、分別、思惟，爾時擇法覺支修習；修擇法覺支已，擇法覺支滿足。 ^711-10b

彼選擇、分別、思量法已，則精進方便，精進覺支於此修習；修精進覺支已，精進覺支滿足。 ^711-10c

彼精進方便已，則歡喜生，離諸食想，修喜覺支；修喜覺支已，則喜覺支滿足。 ^711-10d

喜覺支滿足已，身心猗息，則修猗覺支；修猗覺支已，〔猗覺支〕滿足。 ^711-10e

身猗息已則愛樂，愛樂已心定，則修定覺支；修定覺支已，〔定覺支〕滿足。 ^711-10f

〔定覺支〕滿足已，貪憂滅則捨心生，修捨覺支；修捨覺支已，捨覺支滿足。 ^711-10g

如是無畏！此因此緣，眾生清淨。」 ^711-11

無畏白〔佛〕：「瞿曇！若一分滿足，令眾生清淨，況復一切！」 ^711-12

無畏白佛：「瞿曇！當何名此經？云何奉持？」 ^711-13

佛告無畏：「王子！當名此為《覺支經》。」 ^711-14

無畏白佛：「瞿曇！此為最勝覺分！瞿曇！我是王子，安樂亦常求安樂，而希出入。今來上山，四體疲極，得聞瞿曇說《覺支經》，悉忘疲勞。」 ^711-15

〔佛說此經〕已，王子無畏聞佛所說，歡喜隨喜，從座起，稽首禮佛足而去 。^711-16

## 無畏經 ^s712

如是我聞：一時，佛住王舍城耆闍崛山。如上說。 ^712-1

差別者：「有沙門、婆羅門，作如是見、如是說：無因、無緣眾生無智無見，無因、無緣眾生智見」，如是廣說。 ^712-2

乃至無畏王子聞佛所說，歡喜隨喜，禮佛足而去。^712-3

## 轉趣經 ^s713

如是我聞：一時，佛住舍衛國祇樹給孤獨園。 ^713-1

時有眾多比丘，晨朝著衣持缽，入舍衛城乞食。時眾多比丘作是念：今日太早，乞食時未至，我等且過諸外道精舍。 ^713-2

眾多比丘即入外道精舍，與諸外道共相問訊慰勞，問訊慰勞已，於一面坐已。 ^713-3

諸外道問比丘言：「沙門瞿曇為諸弟子說法：斷五蓋；〔煩惱覆心，令慧力羸〕、為障礙分、不轉趣涅槃；住四念處，修七覺意。我等亦復為諸弟子說：斷五蓋；〔煩惱覆心，令慧力羸〕、為障礙分、不轉趣涅槃；善住四念處，修七覺分。我等與彼沙門瞿曇，有何等異？俱能說法。」 ^713-4

時眾多比丘聞外道所說，心不喜悅，反呵罵，從座起去。入舍衛城乞食已，還精舍，舉衣缽，洗足已，往詣佛所，稽首佛足，退坐一面。以諸外道所說，具白世尊。 ^713-5

爾時，世尊告眾多比丘：「彼外道說是語時，汝等應反問言：諸外道！五蓋者種應有十，七覺者種應有十四。何等為五蓋之十、七覺之十四？ ^713-6

如是問者，彼諸外道則自駭散，說諸外道法，瞋恚、憍慢，毀呰、嫌恨，不忍心生，或默然低頭，失辯潛思。
所以者何？ ^713-7

我不見諸天魔、梵，沙門、婆羅門，天、人眾中，聞我所說，歡喜隨順者，唯除如來及聲聞眾於此聞者。 ^713-8

諸比丘！何等為五蓋之十？ ^713-9

謂有內貪欲、有外貪欲：彼內貪欲者，即是蓋，非智、非等覺、不轉趣涅槃；彼外貪欲即是蓋，非智、非等覺、不轉趣涅槃。 ^713-10a

謂〔有〕瞋恚、有瞋恚相：若瞋恚及瞋恚相，即是蓋，非智、非等覺、不轉趣涅槃。 ^713-10b

有睡、有眠：彼睡、彼眠即是蓋，非智、非等覺、不轉趣涅槃。 ^713-10c

有掉、有悔：彼掉、彼悔即是蓋，非智、非等覺、不轉趣涅槃。 ^713-10d

有疑善法、有疑不善法：彼善法疑、不善法疑即是蓋，非智、非等覺、不轉趣涅槃。 ^713-10e

是名五蓋說十。 ^713-11

何等為七覺分說十四？ ^713-12

有內法心念住、有外法心念住：彼內法念住，即是念覺分，是智、是等覺、能轉趣涅槃；彼外法念住，即是念覺分，是智、是等覺、能轉趣涅槃。 ^713-13a

有擇善法、擇不善法：彼善法擇，即是擇法覺分，是智、是等覺、能轉趣涅槃；彼不善法擇，即是擇法覺分，是智、是等覺、能轉趣涅槃。 ^713-13b

有精進斷不善法、有精進長養善法：彼斷不善法精進，即是精進覺分，是智、是等覺、能轉趣涅槃；彼長養善法精進，即是精進覺分，是智、是等覺、能轉趣涅槃。 ^713-13c

有喜、有喜處：彼喜即是喜覺分，是智、是等覺、能轉趣涅槃；彼喜處亦即是喜覺分，是智、是等覺、能轉趣涅槃。 ^713-13d

有身猗息、有心猗息：彼身猗息即是猗覺分，是智、是等覺、能轉趣涅槃；彼心猗息即是猗覺分，是智、是等覺、能轉趣涅槃。 ^713-13e

有定、有定相：彼定即是定覺分，是智、是等覺、能轉趣涅槃；彼定相即是定覺分，是智、是等覺、能轉趣涅槃。 ^713-13f

有捨善法、有捨不善法：彼善法捨即是捨覺分，是智、是等覺、能轉趣涅槃；彼不善法捨即是捨覺分，是智、是等覺、能轉趣涅槃。 ^713-13g

是名七覺分說為十四。」 ^713-14

佛說此經已，眾多比丘聞佛所說，歡喜奉行。^713-15

## 火經 ^s714

如是我聞：一時，佛住舍衛國祇樹給孤獨園。 ^714-1

時有眾多比丘，如上說。 ^714-2

差別者：「有諸外道出家作如是說者，當復問言：若心微劣、猶豫者，爾時應修何等覺分？何等為非修時？若復掉心者，掉心、猶豫者，爾時復修何等覺分？何等為非時？ ^714-3

如是問者，彼諸外道心則駭散，說諸異法，心生忿恚，憍慢、毀呰，嫌恨、不忍，或默然低頭，失辯潛思。
所以者何？ ^714-4

我不見諸天魔、梵，沙門、婆羅門，天、人眾中，聞我所說，歡喜隨喜者，唯除如來及聲聞眾於此聞者。 ^714-5

諸比丘！若爾時其心微劣、其心猶豫者，不應修猗覺分、定覺分、捨覺分。
所以者何？ ^714-6a

微劣心生、微劣猶豫，以此諸法，增其微劣故。 ^714-6b

譬如小火，欲令其燃，增以燋炭，云何比丘！非為增炭令火滅耶？」 ^714-6c

比丘白佛：「如是，世尊！」 ^714-6d

「如是比丘！微劣猶豫，若修猗覺分、定覺分、捨覺分者，此則非時，增懈怠故。 ^714-6e

若掉心起、若掉心猶豫，爾時不應修擇法覺分、精進覺分、喜覺分。
所以者何？ ^714-7a

掉心起、掉心猶豫，以此諸法，能令其增。 ^714-7b

譬如熾火，欲令其滅，足其乾薪，於意云何？豈不令火增熾燃耶？」 ^714-7c

比丘白佛；「如是，世尊！」 ^714-7d

佛告比丘：「如是掉心生、掉心猶豫，修擇法覺分、精進覺分、喜覺分，增其掉心。 ^714-7e

諸比丘！若微劣心生、微劣猶豫，是時應修擇法覺分、精進覺分、喜覺分。
所以者何？ ^714-8a

微劣心生、微劣猶豫，以此諸法，示、教、照、喜。 ^714-8b

譬如小火，欲令其燃，足其乾薪，云何比丘！此火寧熾燃不？」 ^714-8c

比丘白佛：「如是，世尊！」 ^714-8d

佛告比丘；「如是微劣心生、微劣猶豫，當於爾時修擇法覺分、精進覺分、喜覺分，示、教、照、喜。 ^714-8e

若掉心生、掉心猶豫，修猗覺分、定覺分、捨覺分。
所以者何？ ^714-9a

掉心生、掉心猶豫，此等諸法，能令內住一心攝持。 ^714-9b

譬如燃火，欲令其滅，足其燋炭，彼火則滅。 ^714-9c

如是比丘！〔掉心生〕、掉心猶豫，修擇法覺分，精進、喜〔覺分〕，則非時；修猗、定、捨覺分，自此則〔是〕時，此等諸法，內住一心攝持。 ^714-9d

念覺分者，一切兼助。」 ^714-10

佛說此經已，諸比丘聞佛所說，歡喜奉行。^714-11

## 食經 ^s715

如是我聞：一時，佛住舍衛國祇樹給孤獨園。 ^715-1

爾時，世尊告諸比丘：「有五蓋、七覺分，有食、無食，我今當說。諦聽！善思！當為汝說。 ^715-2

譬如身依食而立非不食，如是五蓋依於食而立非不食。 ^715-3

貪欲蓋以何為食？ ^715-4a

謂〔觸淨〕相，於彼不正思惟，未起貪欲令起，已起貪欲能令增廣。 ^715-4b

是名欲愛蓋之食。 ^715-4c

何等為瞋恚蓋食？ ^715-5a

謂障礙相，於彼不正思惟，未起瞋恚蓋令起，已起瞋恚蓋能令增廣。 ^715-5b

是名瞋恚蓋食。 ^715-5c

何等為睡眠蓋食？ ^715-6a

有五法。何等為五？微弱、不樂、欠呿、多食、懈怠。於彼不正思惟，未起睡眠蓋令起，已起睡眠蓋能令增廣。 ^715-6b

是名睡眠蓋食。 ^715-6c

何等為掉、悔蓋食？ ^715-7a

有四法。何等為四？謂親屬覺、人眾覺、天覺、本所經娛樂覺。自憶念、他人令憶念而生覺。於彼起不正思惟，未起掉、悔令起，已起掉、悔令其增廣。 ^715-7b

是名掉悔蓋食。 ^715-7c

何等為疑蓋食？ ^715-8a

有三世。何等為三？謂過去世、未來世、現在世。於過去世猶豫，未來世猶豫，現在世猶豫。於彼起不正思惟，未起疑蓋令起，已起疑蓋能令增廣。 ^715-8b

是名疑蓋食。 ^715-8c

譬如身依於食而得長養非不食，如是七覺分依食而住，依食長養非不食。 ^715-9

何等為念覺分不食？ ^715-10a

為四念處不思惟，未起念覺分不起，已起念覺分令退。 ^715-10b

是名念覺分不食。 ^715-10c

何等為擇法覺分不食？ ^715-11a

謂於善法〔選擇〕、於不善法選擇，於彼不思惟，未起擇法覺分令不起，已起擇法覺分令退。 ^715-11b

是名擇法覺分不食。 ^715-11c

何等為精進覺分不食？ ^715-12a

謂四正斷，於彼不思惟，未起精進覺分令不起，已起精進覺分令退。 ^715-12b

是名精進覺分不食。 ^715-12c

何等為喜覺分不食？ ^715-13a

有喜、有喜處法，於彼不思惟，未起喜覺分不起，已起喜覺分令退。 ^715-13b

是名喜覺分不食。 ^715-13c

何等為猗覺分不食？ ^715-14a

有身猗息及心猗息，於彼不思惟，未生猗覺分不起，已生猗覺分令退。 ^715-14b

是名猗覺分不食。 ^715-14c

何等為定覺分不食？ ^715-15a

有四禪，於彼不思惟，未起定覺分不起，已起定覺分令退。 ^715-15b

是名定覺分不食。 ^715-15c

何等為捨覺分不食？ ^715-16a

有三界，謂斷界、無欲界、滅界。於彼不思惟，未起捨覺分不起，已起捨覺分令退。 ^715-16b

是名捨覺分不食。 ^715-16c

〔譬如身依食而立非不食，如是五蓋依於食而立非不食。〕 ^715-17

何等為貪欲蓋不食？ ^715-18a

謂不淨觀，於彼思惟，未起貪欲蓋不起，已起貪欲蓋令斷。 ^715-18b

是名貪欲蓋不食。 ^715-18c

何等為瞋恚蓋不食？ ^715-19a

彼慈心〔思惟已〕，未生瞋恚蓋不起，已生瞋恚蓋令滅。 ^715-19b

是名瞋恚蓋不食。 ^715-19c

何等為睡眠蓋不食？ ^715-20a

彼明照〔思惟已〕，未生睡眠蓋不起，已生睡眠蓋令滅。 ^715-20b

是名睡眠蓋不食。 ^715-20c

何等為掉悔蓋不食？ ^715-21a

彼寂止〔思惟已〕，未生掉悔蓋不起，已生掉悔蓋令滅。 ^715-21b

是名掉悔蓋不食。 ^715-21c

何等為疑蓋不食？ ^715-22a

彼緣起法〔思惟已〕，未生疑蓋不起，已生疑蓋令滅。 ^715-22b

是名疑蓋不食。 ^715-22c

譬如身依食而住，依食而立，如是七覺分依食而住，依食而立。 ^715-23

何等為念覺分食？ ^715-24a

謂四念處思惟已，未生念覺分令起，已生念覺分轉生令增廣。 ^715-24b

是名念覺分食。 ^715-24c

何等為擇法覺分食？ ^715-25a

有擇善法、有擇不善法，彼思惟已，未生擇法覺分令起，已生擇法覺分重生令增廣。 ^715-25b

是名擇法覺分食。 ^715-25c

何等為精進覺分食？ ^715-26a

彼四正斷〔思惟已〕，未生精進覺分令起，已生精進覺分重生令增廣。 ^715-26b

是名精進覺分食。 ^715-26c

何等為喜覺分食？ ^715-27a

有喜、有喜處，彼〔思惟已〕，未生喜覺分令起，已生喜覺分重生令增廣。 ^715-27b

是名喜覺分食。 ^715-27c

何等為猗覺分食？ ^715-28a

有身猗息、心猗息，〔思惟已〕，未生猗覺分令起，已生猗覺分重生令增廣。 ^715-28b

是名猗覺分食。 ^715-28c

何等為定覺分食？ ^715-29a

謂有四禪，〔思惟已〕，未生定覺分令生起，已生定覺分重生令增廣。 ^715-29b

是名定覺分食。 ^715-29c

何等為捨覺分食？ ^715-30a

有三界。何等〔為〕三？謂斷界、無欲界、滅界。彼〔思惟已〕，未生捨覺分令起，已生捨覺分重生令增廣。 ^715-30b

是名捨覺分食。」 ^715-30c

佛說此經已，諸比丘聞佛所說，歡喜奉行。^715-31

## 法經 ^s716

如是我聞：一時，佛住舍衛國祇樹給孤獨園。 ^716-1

爾時，世尊告諸比丘：「於內法中，我不見一法，未生惡不善法令生，已生惡不善法重生令增廣，未生善法不生，已生則退，所謂不正思惟。 ^716-2a

諸比丘！不正思惟者，未生貪欲蓋令生，已生者重生令增廣；未生瞋恚、睡眠、掉悔、疑蓋令生，已生者重生令增廣。未生念覺分不生，已生者令退；未生擇法、精進、喜、猗、定、捨覺分〔令不生〕，〔已生者〕令退。 ^716-2b

我不見一法，能令未生惡不善法不生，已生者令斷，未生善法令生，已生者重生令增廣，〔所謂〕正思惟。 ^716-3a

比丘！正思惟者，未生貪欲蓋令不生，已生者令斷；未生瞋恚、睡眠、掉悔、疑蓋令不生，已生者令斷。未生念覺分令生，已生者重生令增廣；未生擇法、精進、喜、猗、定、捨覺分令生，已生者重生令增廣。」 ^716-3b

佛說此經已，諸比丘聞佛所說，歡喜奉行。^716-4

## 法經 ^s717

如是我聞：一時，佛住舍衛國祇樹給孤獨園。 ^717-1

爾時，世尊告諸比丘：「於外法中，我不見一法，未生惡不善法令生，已生者重生令增廣，未生善法令不生，已生者令退，如惡知識、惡伴黨。 ^717-2a

惡知識、惡伴黨者，未生貪欲蓋令生，已生者重生令增廣；未生瞋恚、睡眠、掉悔、疑蓋令生，已生者重生令增廣。未生念覺分令不生，已生者令退；未生擇法、精進、喜、猗、定、捨覺分令不生，已生者令退。 ^717-2b

諸比丘！我不見一法，未生惡不善法令不生，已生者令斷，未生善法令生，已生者重生令增廣，所謂善知識、善伴黨、善隨從者。 ^717-3a

若善知識、善伴黨、善隨從者，未生貪欲蓋令不生，已生者令斷；未生瞋恚、睡眠、掉悔、疑蓋令不生，已生者令斷。未生念覺分令生，已生者重生令增廣；未生擇法、精進、喜、猗、定、捨覺分令生，已生者重生令增廣。」 ^717-3b

佛說此經已，諸比丘聞佛所說，歡喜奉行。^717-4

## 舍利弗經 ^s718

如是我聞：一時，佛住舍衛國祇樹給孤獨園。 ^718-1

爾時，尊者舍利弗告諸比丘：「有七覺分。何等為七？ ^718-2

謂念覺分、擇法覺分、精進覺分、喜覺分、猗覺分、定覺分、捨覺分。 ^718-3

此七覺分，決定而得，不勤而得，我隨所欲覺分正受；若晨朝時、日中時、日暮時，若欲正受，隨其所欲多入正受。 ^718-4a

譬如王、大臣，有種種衣服，置箱簏中，隨其所須，日中所須，日暮所須，隨欲自在。 ^718-4b

如是比丘！此七覺分決定而得，不勤而得，隨意正受。 ^718-4c

我此念覺分，清淨純白，起時知起，滅時知滅，沒時知沒；已起知已起，已滅知已滅。 ^718-5a

如是擇法、精進、喜、猗、定、捨覺分，亦如是說。」 ^718-5b

尊者舍利弗說此經已，諸比丘聞其所說，歡喜奉行。^718-6

## 優波摩經 ^s719

如是我聞：一時，佛住巴連弗邑。 ^719-1

爾時，尊者優波摩、尊者阿提目多，住巴連弗邑雞林精舍。 ^719-2

爾時，尊者阿提目多，晡時從禪覺，詣尊者優波摩所，共相問訊慰勞已，退坐一面，問尊者優波摩：「尊者能知七覺分方便，如是樂住正受，如是苦住正受？」 ^719-3

優波摩答言：「尊者阿提目多！比丘善知方便，修七覺分，如是樂住正受，如是苦住正受。」 ^719-4

復問：「云何比丘善知方便，修七覺分？」 ^719-5

優波摩答言：「比丘方便修念覺分時，〔不〕知思惟，彼心不善解脫，不害睡眠，不善調伏〔掉悔〕。如〔此〕念覺處法，思惟精進方便，不得平等。 ^719-6a

如是擇法、精進、喜、猗、定、捨覺分，亦如是說。 ^719-6b

若比丘念覺分方便時，先思惟，心善解脫，正害睡眠，調伏掉悔。如我於此念覺處法，思惟已，不勤方便而得平等。如是阿提目多！比丘知方便，修七覺分，如是樂住正受，如是不樂住正受。」 ^719-7

時二正士共論義已，各從座起而去。^719-8

## 阿那律經 ^s720

如是我聞：一時，佛住舍衛國祇樹給孤獨園。 ^720-1

爾時，尊者阿那律，亦住舍衛國松林精舍。 ^720-2

時有眾多比丘，詣阿那律所，共相問訊慰勞，問訊慰勞已，退坐一面，語尊者阿那律：「尊者知方便修七覺分時生樂住不？」 ^720-3

尊者阿那律語諸比丘言：「我知比丘方便修七覺分時生樂住。」 ^720-4

諸比丘問尊者阿那律：「云何知比丘方便修七覺分時生樂住？」 ^720-5

尊者阿那律語諸比丘：「比丘方便修念覺分，善知思惟，我心善解脫，善害睡眠，善調伏掉悔。如此念覺分處法，思惟已，精勤方便，心不懈怠，身猗息，不動亂，繫心令住，不起亂念，一心正受。 ^720-6a

如是擇法、精進、〔喜〕、猗、定、捨覺分，亦如是說。 ^720-6b

是名知比丘方便修七覺分時生樂住。」 ^720-7

時眾多比丘聞尊者阿那律所說，歡喜隨喜，從座起而去。^720-8

## 轉輪王經 ^s721

如是我聞：一時，佛住舍衛國祇樹給孤獨園。 ^721-1

爾時，世尊告諸比丘：「轉輪聖王出世之時，有七寶現於世間：金輪寶、象寶、馬寶、神珠寶、玉女寶、主藏臣寶、主兵臣寶。 ^721-2

如是如來出世，〔亦有七覺分寶現於世間〕。 ^721-3

所謂念覺分、擇法覺分、精進覺分、喜覺分、猗覺分、定覺分、捨覺分。」 ^721-4

佛說此經已，諸比丘聞佛所說，歡喜奉行。^721-5

## 轉輪王經 ^s722

如是我聞：一時，佛住舍衛國祇樹給孤獨園。 ^722-1

爾時，世尊告諸比丘：「轉輪聖王出於世時，有七寶現於世間。 ^722-2

云何轉輪聖王出於世時金輪寶現？ ^722-3a

有時剎利灌頂聖王，月十五日，沐浴清淨，受持齋戒，於樓閣上，大臣圍遶。有金輪寶從東方出，輪有千輻，齊轂圓輞，輪相具足，天真金寶。 ^722-3b

〔王作是念〕：古昔傳聞，剎利灌頂大王月十五日布薩時，沐浴清淨，受持福善，〔有輪寶現，今既如古有斯吉瑞，當知我是轉輪聖王。即以兩手承金輪寶，著左手中，右手旋轉而作是言：若是轉輪聖王金輪寶者，當復轉輪聖王古道而去。〕 ^722-3c

作是語訖，於是輪寶即從王前乘虛而逝，向於東方，遊古聖王正直之道。王及四兵，隨輪去住。東方諸國處處小王，見聖王來，皆稱善哉。善來大王！此是王國，此國安隱，人民豐樂，願於中止，教化國人，我則隨從。聖王答言：諸聚落主！汝今但當善化國人，有不順者，當來白我。當如法化，莫作非法，亦令國人善化非法。若如是者，則從我化。於是聖王從東海度乘古聖王道至于南海；〔乘古聖王之道〕，度於南海至西海；乘於古昔聖王之道，度於西海，至於北海。 ^722-3d

南、西、北方諸小國王，奉迎啟請，亦如東方廣說。 ^722-3e

於是金輪寶，聖王隨從，度於北海，還至王宮正治殿上，住虛空中，是為轉輪聖王出興于世，金輪寶現於世間。 ^722-3f

云何為轉輪聖王出興于世，白象寶現於世間？ ^722-4a

若剎利、灌頂大王〔純色〕之象，其色鮮好，七支拄地，聖王見已，心則欣悅。今此寶象來應於我，告善調象師，令速調此寶象，調已送來。象師受命，不盈一日，象即調伏，一切調伏相悉皆具足，猶如餘象經年調者，今此象寶一日調伏亦復如是。調已，送詣王所，上白大王：此象已調，唯王自知時。爾時，聖王觀察此象調相已備，即乘寶象，於晨旦時周行四海，至日中時還歸王宮，是名轉輪聖王出興于世，如此象寶現於世間。 ^722-4b

何等為轉輪聖王出興于世，馬寶現於世間？ ^722-5a

轉輪聖王所有馬寶，純一青色，烏頭、〔朱〕尾，聖王見馬，心生欣悅。今此神馬來應我故，付調馬師，令速調之，調已送來。馬師奉教，不盈一日，其馬即調，猶如餘馬經年調者，馬寶調伏亦復如是。知馬調已，還送奉王，白言：大王！此馬已調。爾時，聖王觀察寶馬調相已備，於晨旦時，乘此寶馬周行四海，至日中時還歸王宮，是名轉輪聖王出興于世，馬寶現於世間。 ^722-5b

何等為轉輪聖王出興于世，摩尼珠寶現於世間？ ^722-6a

若轉輪聖王所有寶珠，其形八楞，光澤明照，無諸纇隙，於王宮內常為燈明。轉輪聖王察試寶珠，陰雨之夜，將四種兵入於園林，持珠前導，光明照耀，面一由旬，是為轉輪聖王出興于世，摩尼寶珠現於世間。 ^722-6b

何等為轉輪聖王出興于世，賢玉女寶現於世間？ ^722-7a

轉輪聖王所有玉女，不黑、不白，不長、不短，不粗、不細，不肥、不瘦，支體端正，寒時體暖，熱時體涼，身體柔軟，如迦陵伽衣。身諸毛孔，出栴檀香，口鼻出息，作優缽羅香。後臥先起，瞻王意色，隨宜奉事，軟言愛語，端心正念，發王道意，心無違越，況復身、口，是為轉輪聖王寶女。 ^722-7b

云何為轉輪聖王主藏臣寶現於世間？ ^722-8a

謂轉輪聖王主藏大臣，本行施故，生得天眼，能見伏藏，有主、無主，若水、若陸，若遠、若近，悉能見之。轉輪聖王須珍寶，即便告敕，隨王所須，輒以奉上。於是聖王有時試彼大臣，觀其所能，乘船遊海，告彼大臣：我須寶物。臣白王言：小住岸邊，當以奉上。王告彼臣：我今不須岸邊之寶，且須〔畫時〕與我。於是大臣即於水中，出四金瓮，金寶滿中，以奉聖王。王所須即取用之，若取足已，餘則還歸水中。聖王出世，則有如此主藏之臣現於世間。 ^722-8b

云何聖王出興於世，有主兵之臣現於世間？ ^722-9a

謂有主兵臣，聰明智辯，譬如世間善思量成就者。聖王所宜，彼則悉從，宜去、宜住，宜出、宜入，聖王四種兵行道里，頓止不令疲倦。悉知聖王宜所應作，現法、後世功德之事，以白聖王。轉輪聖王出興于世，有如是主兵之臣。 ^722-9b

如是如來、應、等正覺，出興於世，有七覺分現於世間。何等為七？ ^722-10

謂念覺分、擇法覺分、精進覺分、喜覺分、猗覺分、定覺分、捨覺分。」 ^722-11

佛說此經已，諸比丘聞佛所說，歡喜奉行。^722-12

## 年少經 ^s723

如是我聞：一時，佛住舍衛國祇樹給孤獨園。 ^723-1

爾時，世尊告諸比丘：「善哉！比丘〔依〕人聞法，諸年少比丘供養奉事諸尊長老。
所以者何？ ^723-2

年少比丘供養奉事長老比丘者，時時得聞深妙之法。聞深法已，二正事成就，身正及心正。 ^723-3

爾時，修念覺分，修念覺分已，念覺分滿足；念覺滿足已，於法選擇，分別於法，思量於法，爾時方便修擇法覺分；乃至捨覺分修習滿足。」 ^723-4

佛說此經已，諸比丘聞佛所說，歡喜奉行。^723-5

## 奉事果報經 ^s724

如是我聞：一時，佛住舍衛國祇樹給孤獨園。 ^724-1

爾時，世尊告諸比丘：「若比丘持戒、修德、慚愧，成真實法，見此人者，多得果報。若復聞者，若隨憶念者，隨出家者，多得功德，況復親近、恭敬、奉事！所以者何？ ^724-2

親近、奉事如是人者，時時得聞深妙之法，得聞深法已，成就二正，身正及心正。 ^724-3

方便修習定覺分，修習已修習滿足，乃至捨覺分修習滿足。」 ^724-4

佛說此經已，諸比丘聞佛所說，歡喜奉行。^724-5

## 不善聚經 ^s725

如是我聞：一時，佛住舍衛國祇樹給孤獨園。 ^725-1

爾時，世尊告諸比丘：「說不善積聚者，所謂五蓋，是為正說。
所以者何？ ^725-2a

純一不善聚者，謂五蓋故。何等為五？謂貪欲蓋、瞋恚蓋、睡眠蓋、掉悔蓋、疑蓋。 ^725-2b

說善積聚者，謂七覺分，是為正說。
所以者何？ ^725-3a

純一滿淨者，是七覺分故。何等為七？謂念覺分、擇法覺分、精進覺分、喜覺分、猗覺分、定覺分、捨覺分。」 ^725-3b

佛說此經已，諸比丘聞佛所說，歡喜奉行。^725-4

## 善知識經 ^s726

如是我聞：一時，佛住王舍城夾谷精舍。 ^726-1

爾時，尊者阿難亦在彼住。時尊者阿難，獨一靜處，禪思思惟，作如是念：半梵行者，所謂善知識、善伴黨、善隨從，非惡知識、惡伴黨、惡隨從。 ^726-2

時尊者阿難從禪覺，往詣佛所，稽首禮足，退坐一面，白佛言：「世尊！我獨一靜處，禪思思惟，作是念：半梵行者，所謂善知識、善伴黨、善隨從，非惡知識、惡伴黨、惡隨從。」 ^726-3

佛告阿難：「莫作是言：半梵行者，謂善知識、善伴黨、善隨從，非惡知識、惡伴黨、惡隨從！所以者何？ ^726-4

〔純一滿淨〕，梵行清白，所謂善知識、善伴黨、善隨從，非惡知識、惡伴黨、惡隨從。 ^726-5

我為善知識故，有眾生於我所，取念覺分，依遠離、依無欲、依滅、向於捨。 ^726-6a

如是擇法覺分，精進、喜、猗、定、捨覺分，依遠離、依無欲、依滅、向於捨。 ^726-6b

以是故當知，阿難！〔純一滿淨〕，梵行清白，謂善知識、善伴黨、善隨從，非惡知識、非惡伴黨、非惡隨從。」 ^726-7

佛說此經已，諸比丘聞佛所說，歡喜奉行。^726-8

## 拘夷那竭經 ^s727

如是我聞：一時，佛在力士聚落人間遊行，於拘夷那竭城希連河中間住；於聚落側，告尊者阿難：「令四重襞疊，敷世尊鬱多羅僧，我今背疾，欲小臥息。」 ^727-1

尊者阿難即受教敕，四重襞疊敷鬱多羅僧已，白佛言：「世尊！已四重襞疊敷鬱多羅僧，唯世尊知時。」 ^727-2

爾時，世尊厚襞僧伽梨枕頭，右脅而臥，足足相累，繫念明相，正念、正智，作起覺想，告尊者阿難：「汝說七覺分！」 ^727-3

時尊者阿難即白佛言：「世尊！所謂念覺分，世尊自覺成等正覺說，依遠離、依無欲、依滅、向於捨。 ^727-4a

擇法、精進、喜、猗、定、捨覺分，世尊自覺成等正覺說，依遠離、依無欲、依滅、向於捨。」 ^727-4b

佛告阿難：「汝說精進耶？」 ^727-5

阿難白佛：「我說精進，世尊！說精進，善逝！」 ^727-6

佛告阿難：「唯精進修、習、多修習，得阿耨多羅三藐三菩提。」說是語已，正坐端身繫念。 ^727-7

時有異比丘即說偈言：
樂聞美妙法，忍疾告人說。比丘即說法，轉於七覺分。
善哉尊阿難，明解巧便說，有勝白淨法，離垢微妙說：
念擇法精進，喜猗定捨覺，此則七覺分，微妙之善說。
聞說七覺分，深達正覺味，身嬰大苦患，忍疾端坐聽。
觀為正法王，常為人演說，猶樂聞所說，況餘未聞者！
第一大智慧，十力所禮者，彼亦應疾疾，來聽說正法。
諸多聞通達，契經阿毘曇，善通法律者，應聽況餘者！
聞說如實法，專心黠慧聽，於佛所說法，得離欲歡喜，
歡喜身猗息，心自樂亦然。心樂得正受，正觀有事行，
厭惡三趣者，離欲心解脫。厭惡諸有趣，不集於人天，
無餘猶燈滅，究竟般涅槃。聞法多福利，最勝之所說，
是故當專思，聽大師所說。 ^727-8

異比丘說此偈已，從座起而去。^727-9

## 說經 ^s728

如是我聞：一時，佛住舍衛國祇樹給孤獨園。 ^728-1

爾時，世尊告諸比丘：「有七覺分。何等為七？ ^728-2

謂念覺分，乃至捨覺分。」 ^728-3

佛說此經已，諸比丘聞佛所說，歡喜奉行。^728-4

## 滅經 ^s729

如是我聞：一時，佛住舍衛國祇樹給孤獨園。 ^729-1

爾時，世尊告諸比丘：「當修七覺分。何等為修七覺分？ ^729-2

謂念覺分，乃至捨覺分。 ^729-3

若比丘修念覺分，依遠離、依無欲、依滅、向於捨。 ^729-4a

如是修擇法、精進、喜、猗、定、捨覺分，依遠離、依無欲、依滅、向於捨。」 ^729-4b

佛說此經已，諸比丘聞佛所說，歡喜奉行。^729-5

## 分經 ^s730

如是我聞：一時，佛住舍衛國祇樹給孤獨園。 ^730-1

爾時，世尊告諸比丘：如上說。 ^730-2

差別者：「諸比丘！過去已如是修七覺分，未來亦當如是修七覺分。」 ^730-3

佛說此經已，諸比丘聞佛所說，歡喜奉行。^730-4

## 支節經 ^s731

如是我聞：一時，佛住舍衛國祇樹給孤獨園。 ^731-1

爾時，世尊告諸比丘：「若比丘念覺分清淨、鮮白，無有支節，離諸煩惱，未起不起，除佛調伏教授。 ^731-2a

乃至捨覺分，亦如是說。 ^731-2b

諸比丘！念覺分清淨、鮮白，無有支節，離諸煩惱，未起而起，佛所調伏教授非餘。 ^731-3a

乃至捨覺分，亦如是說。」 ^731-3b

佛說此經已，諸比丘聞佛所說，歡喜奉行。^731-4

## 起經 ^s732

如是我聞：一時，佛住舍衛國祇樹給孤獨園。 ^732-1

爾時，世尊告諸比丘：如上說。 ^732-2

差別者：「未起不起，除善逝調伏教授；未起而起，是則善逝調伏教授非餘。」 ^732-3

佛說此經已，諸比丘聞佛所說，歡喜奉行。^732-4

## 七道品經 ^s733

如是我聞：一時，佛住舍衛國祇樹給孤獨園。 ^733-1

時有異比丘來詣佛所，稽首禮足，退坐一面，白佛言：「世尊謂覺分，世尊！云何為覺分？」 ^733-2

佛告比丘；「所謂覺分者，謂七道品法。然諸比丘七覺分，漸次而起，修習滿足。」 ^733-3

異比丘白佛：「世尊！云何覺分漸次而起，修習滿足？」 ^733-4

佛告比丘：「若比丘內身身觀住，彼內身身觀住時，攝心繫念不忘，彼當爾時念覺分方便修習，方便修習念覺分已，修習滿足。滿足念覺分已，於法選擇、分別、思量，當於爾時修擇法覺分方便，修方便已，修習滿足。如是乃至捨覺分修習滿足。如內身身觀念住，如是外身、內外身。 ^733-5a

受、心、法法觀念住，當於爾時專心繫念不忘；乃至捨覺分亦如是說。 ^733-5b

如是住者，漸次覺分起，漸次起已，修習滿足。」 ^733-6

佛說此經已，諸比丘聞佛所說，歡喜奉行。^733-7

## 果報經 ^s734

如是我聞：一時，佛住舍衛國祇樹給孤獨園。 ^734-1

爾時，世尊告諸比丘：〔如上說〕。 ^734-2

差別者：「若比丘如是修習七覺分已，當得二種果：現法得漏盡〔有餘涅槃〕，或得阿那含果。」 ^734-3

佛說此經已，諸比丘聞佛所說，歡喜奉行。^734-4

## 果報經 ^s735

如是我聞：一時，佛住舍衛國祇樹給孤獨園。 ^735-1

如上說。 ^735-2

差別者：「如是比丘修習七覺分已，多修習已，得四種果、四種福利。何等為四？謂須陀洹果、斯陀含果、阿那含果、阿羅漢果。」 ^735-3

佛說此經已，異比丘聞佛所說，歡喜奉行。^735-4

## 七種果經 ^s736

如是我聞：一時，佛住舍衛國祇樹給孤獨園。如上說。 ^736-1

差別者：「若比丘修習七覺分，多修習已，當得七種果、七種福利。何等為七？ ^736-2

是比丘得現法智證樂。 ^736-3a

若命終時，〔得無餘涅槃〕。 ^736-3b

及命終時而得五下分結盡，中般涅槃。 ^736-3c

若不得中般涅槃，而得生般涅槃。 ^736-3d

若不得生般涅槃，而得無行般涅槃。 ^736-3e

若不得無行般涅槃，而得有行般涅槃。 ^736-3f

若不得有行般涅槃，而得上流般涅槃。」 ^736-3g

佛說此經已，異比丘聞佛所說，歡喜奉行。^736-4

## 七道品經 ^s737

如是我聞：一時，佛住舍衛國祇樹給孤獨園。 ^737-1

爾時，世尊告諸比丘：「所謂覺分。何等為覺分？」 ^737-2

諸比丘白佛：「世尊是法根、法眼、法依，唯願為說，諸比丘聞已，當受奉行。」 ^737-3

〔佛告諸比丘〕：「七覺分者，謂七道品法。諸比丘！此七覺分漸次起，漸次起已，修習滿足。」 ^737-4

諸比丘白佛：「云何七覺分漸次起，漸次起已，修習滿足？」 ^737-5

「若比丘身身觀念住，彼身身觀念住已，專心繫念不忘，當於爾時方便修念覺分，方便修念覺分已，修習滿足。謂修念覺分已，於法選擇，當於爾時修擇法覺分方便，修擇法覺分方便已，修習滿足。如是精進、喜、猗、定、捨覺分，亦如是說。如內身，如是外身、內外身。 ^737-6a

受、心、法法觀念住，專心繫念不忘，當於爾時方便修念覺分，方便修念覺分已，修習滿足；乃至捨覺分，亦如是說。 ^737-6b

是名比丘七覺分漸次起，漸次起已，修習滿足。」 ^737-7

佛說此經已，諸比丘聞佛所說，歡喜奉行。^737-8

## 果報經 ^s738

如是我聞：一時，佛住舍衛國祇樹給孤獨園。 ^738-1

爾時，世尊告諸比丘：如上說。 ^738-2

差別者：「此七覺分修、習、多修習，當得二果：得現法智有餘涅槃，及阿那含果。」 ^738-3

佛說此經已，諸比丘聞佛所說，歡喜奉行。^738-4

## 果報經 ^s739

如是我聞：一時，佛住舍衛國祇樹給孤獨園。 ^739-1

爾時，世尊告諸比丘：如上說。 ^739-2

差別者：「若比丘修習七覺分，多修習已，當得四果。何等為四？ ^739-3

謂須陀洹果、斯陀含果、阿那含果、阿羅漢果。」 ^739-4

佛說此經已，諸比丘聞佛所說，歡喜奉行。^739-5

## 果報經 ^s740

如是我聞：一時，佛住舍衛國祇樹給孤獨園。如上說。 ^740-1

差別者：「若比丘修習此七覺分，多修習已，當得七果。何等為七？ ^740-2

謂現法智有餘涅槃。 ^740-3a

及命終時，〔得無餘涅槃〕。 ^740-3b

若不爾者，五下分結盡，得中般涅槃。 ^740-3c

若不爾者，得生般涅槃。 ^740-3d

若不爾者，得無行般涅槃。 ^740-3e

若不爾者，得有行般涅槃。 ^740-3f

若不爾者，得上流般涅槃。」 ^740-3g

佛說此經已，諸比丘聞佛所說，歡喜奉行。^740-4

## 不淨觀經 ^s741

如是我聞：一時，佛住舍衛國祇樹給孤獨園。 ^741-1

爾時，世尊告諸比丘：「當修不淨觀，多修習已，當得大果、大福利。 ^741-2

云何修不淨觀，多修習已，得大果、大福利？ ^741-3

是比丘不淨觀俱，〔修〕念覺分，依遠離、依無欲、依滅、向於捨。 ^741-4a

修擇法、精進、喜、猗、定、捨覺分，依遠離、依無欲、依滅、向於捨。」 ^741-4b

佛說此經已，諸比丘聞佛所說，歡喜奉行。^741-5

## 死念經 ^s742

如是我聞：一時，佛住舍衛國祇樹給孤獨園。 ^742-1

爾時，世尊告諸比丘：「若比丘修習隨死念，多修習已，得大果、大福利。 ^742-2

云何比丘修習隨死念，多修習已，得大果、大福利？ ^742-3

是比丘〔隨死念俱，修念覺分〕，依遠離、依無欲、依滅、向於捨。 ^742-4a

乃至捨覺分，亦如是說。」 ^742-4b

佛說此經已，諸比丘聞佛所說，歡喜奉行。^742-5

## 慈經 ^s743

如是我聞：一時，佛住釋氏黃枕邑。 ^743-1

時眾多比丘，晨朝著衣持缽，入黃枕邑乞食。時眾多比丘作是念：今日太早，乞食時未至，我等可過外道精舍。 ^743-2

爾時，眾多比丘即入外道精舍，與諸外道出家共相問訊慰勞已，於一面坐。 ^743-3

諸外道出家言：「沙門瞿曇為諸弟子說如是法：〔斷五蓋：煩惱覆心、令慧力羸、為障礙分、不趣涅槃〕；〔善〕攝其心，住四念處，心與慈俱，無怨、無嫉、亦無瞋恚，廣大無量，善修充滿；四方、四維、上下，一切世間，心與慈俱，無怨、無嫉、亦無瞋恚，廣大無量善修習充滿。 ^743-4a

如是修習悲、喜、捨心俱，亦如是說。 ^743-4b

我等亦復為諸弟子作如是說，我等與彼沙門瞿曇，有何等異？所謂俱能說法。」 ^743-4c

時眾多比丘聞諸外道出家所說，心不喜悅，默然不呵，從座起去，入黃枕邑乞食已，還精舍，舉衣缽，洗足已，詣佛所，稽首禮足，退坐一面。以彼外道出家所說，廣白世尊。 ^743-5

爾時，世尊告諸比丘：「如彼外道出家所說，汝等應問：修習慈心，為何所勝？修習悲、喜、捨心，為何所勝？ ^743-6

如是問時，彼諸外道出家，心則駭散，或說外異事，或瞋慢、毀呰，違背不忍，或默然萎熟低頭，失辯思惟而住。
所以者何？ ^743-7

我不見諸天魔、梵，沙門、婆羅門，天、人眾中，聞我所說，隨順樂者，唯除如來及聲聞眾者。 ^743-8

比丘！心與慈俱，多修習，於淨最勝； ^743-9a

悲心修、習、多修習，空入處最勝； ^743-9b

喜心修、習、多修習，識入處最勝； ^743-9c

捨心修、習、多修習，無所有入處最勝。」 ^743-9d

佛說此經已，諸比丘聞佛所說，歡喜奉行。^743-10

## 慈經 ^s744

如是我聞：一時，佛住舍衛國祇樹給孤獨園。 ^744-1

爾時，世尊告諸比丘：「若比丘修習慈心，多修習已，得大果、大福利。 ^744-2

云何比丘！修習慈心，得大果、大福利？ ^744-3

是比丘心與慈俱，修念覺分，依遠離、依無欲、依滅、向於捨。 ^744-4a

乃至修習捨覺分，依遠離、依無欲、依滅、向於捨。」 ^744-4b

佛說此經已，諸比丘聞佛所說，歡喜奉行。^744-5

## 空經 ^s745

如是我聞：一時，佛住舍衛國祇樹給孤獨園。 ^745-1

爾時，世尊告諸比丘：「若比丘修空入處，多修習已，得大果、大福利。 ^745-2

云何比丘修空入處，多修習已，得大果、大福利？ ^745-3

是比丘心與空入處俱，修念覺分，依遠離、依無欲、依滅、向於捨。 ^745-4a

乃至修捨覺分，依遠離、依無欲、依滅、向於捨。」 ^745-4b

佛說此經已，諸比丘聞佛所說，歡喜奉行。 ^745-5

如修空入處，如是識入處、無所有入處、非想非非想入處──三經，亦如上說。^745-6

## 安那般那念經 ^s746

如是我聞：一時，佛住舍衛國祇樹給孤獨園。 ^746-1

爾時，世尊告諸比丘：「若比丘修習安那般那念，多修習已，得大果、大福利。 ^746-2

云何修習安那般那念，多修習已，得大果、大福利？ ^746-3

是比丘心與安那般那念俱，修念覺分，依遠離、依無欲、依滅、向於捨。 ^746-4a

乃至修捨覺分，依遠離、依無欲、依滅、向於捨。」 ^746-4b

佛說此經已，諸比丘聞佛所說，歡喜奉行。^746-5

## 無常經 ^s747

如是我聞：一時，佛住舍衛國祇樹給孤獨園。 ^747-1

爾時，世尊告諸比丘：「若比丘修無常想，多修習已，得大果、大福利。 ^747-2

云何比丘修無常想，多修習已，得大果、大福利？ ^747-3

是比丘〔心〕與無常想俱，修念覺分，依遠離、依無欲、依滅、向於捨。 ^747-4a

乃至得捨覺分，依遠離、依無欲、依滅、向於捨。」 ^747-4b

佛說此經已，諸比丘聞佛所說，歡喜奉行。 ^747-5

如無常想，如是無常苦想、苦無我想、觀食想、一切世間不可樂想、盡想、斷想、無欲想、滅想、患想、〔死想〕、不淨想、青瘀想、膿潰想、膨脹想、壞想、食〔不淨〕想、血想、分離想、骨想、空想，一一經如上說。
聖道分相應/道支相應^747-6

## 日出經 ^s748

如是我聞：一時，佛住舍衛國祇樹給孤獨園。 ^748-1

爾時，世尊告諸比丘：「如日出前相，謂明相初光。 ^748-2

如是比丘！正盡苦邊，究竟苦邊，前相者，所謂正見。 ^748-3

彼正見者，能起正志、正語、正業、正命、正方便、正念、正定。 ^748-4

起定正受故，聖弟子心正解脫貪欲、瞋恚、愚癡；如是心善解脫聖弟子，得正知見：我生已盡、梵行已立、所作已作、自知不受後有。」 ^748-5

佛說此經已，諸比丘聞佛所說，歡喜奉行。^748-6

## 無明經 ^s749

如是我聞：一時，佛住舍衛國祇樹給孤獨園。 ^749-1

爾時，世尊告諸比丘：「若無明為前相故，生諸惡不善法時，隨生無慚、無愧；無慚、無愧生已，隨生邪見。 ^749-2a

邪見生已，能起邪志、邪語、邪業、邪命、邪方便、邪念、邪定。 ^749-2b

若起明為前相，生諸善法時，慚、愧隨生；慚愧生已，能生正見。 ^749-3a

正見生已，起正志、正語、正業、正命、正方便、正念、正定，次第而起。 ^749-3b

正定起已，聖弟子得正解脫貪欲、瞋恚、愚癡；如是聖弟子得正解脫已，得正知見：我生已盡、梵行已立、所作已作、自知不受後有。」 ^749-4

佛說此經已，諸比丘聞佛所說，歡喜奉行。^749-5

## 無明經 ^s750

如是我聞：一時，佛住舍衛國祇樹給孤獨園。 ^750-1

爾時，世尊告諸比丘：「若比丘〔諸惡不善法生〕，一切皆以無明為根本，無明集、無明生、無明起。
所以者何？ ^750-2a

無明者無知，於善、不善法不如實知，有罪、無罪，下法、上法，染污、不染污，分別、不分別，緣起、非緣起不如實知。不如實知故，起於邪見。 ^750-2b

起於邪見已，能起邪志、邪語、邪業、邪命、邪方便、邪念、邪定。 ^750-2c

若諸善法生，〔一切皆以〕明為根本，明集、明生、明起。〔所以者何？〕 ^750-3a

明於善、不善法如實知，〔有〕罪、無罪，親近、不親近，卑法、勝法，穢污、白淨，有分別、無分別，緣起、非緣起，悉如實知。如實知者，是則正見。 ^750-3b

正見者，能起正志、正語、正業、正命、正方便、正念、正定。 ^750-3c

正定起已，聖弟子得正解脫貪、恚、癡；貪、恚、癡解脫已，是聖弟子得正智見：我生已盡、梵行已立、所作已作、自知不受後有。」 ^750-4

佛說此經已，諸比丘聞佛所說，歡喜奉行。^750-5

## 起經 ^s751

如是我聞：一時，佛住舍衛國祇樹給孤獨園。 ^751-1

爾時，世尊告諸比丘：「若在家、若出家而起邪事者，〔我所不說〕。
所以者何？ ^751-2a

若在家、出家而起邪事者，則不樂正法。 ^751-2b

何等為邪事？謂邪見乃至邪定。 ^751-2c

若在家、出家而起正事，我所讚歎。
所以者何？ ^751-3a

起正事者，則樂正法，善於正法。 ^751-3b

何等為正事？謂正見乃至正定。」 ^751-3c

爾時，世尊即說偈言：
在家及出家，而起邪事者，彼則終不樂，無上之正法。
在家及出家，而起正事者，彼則常心樂，無上之正法。 ^751-4

佛說此經已，諸比丘聞佛所說，歡喜奉行。^751-5

## 迦摩經 ^s752

如是我聞：一時，佛住舍衛國祇樹給孤獨園。 ^752-1

爾時，迦摩比丘詣佛所，稽首佛足，退坐一面，白佛言：「世尊！所謂欲者，云何為欲？」 ^752-2

佛告迦摩：「欲謂五欲功德。何等為五？謂〔眼識色〕，可愛、可意、可念、長養欲樂；如是耳、鼻、舌、身識觸，可愛、可意、可念、長養欲樂，是名為欲。然彼非欲，於彼貪著者，是名為欲。」 ^752-3

爾時世尊即說偈言：
世間雜五色，彼非為愛欲，貪欲覺想者，是則士夫欲。
眾色常住世，行者斷心欲。 ^752-4

迦摩比丘白佛言：「世尊！寧有道、有跡斷此愛欲不？」 ^752-5

佛告比丘：「有八正道，能斷愛欲，謂正見、正志、正語、正業、正命、正方便、正念、正定。」 ^752-6

佛說此經已，迦摩比丘聞佛所說，歡喜奉行。^752-7

## 阿梨瑟吒經 ^s753

如是我聞：一時，佛住舍衛國祇樹給孤獨園。 ^753-1

時有比丘名阿梨瑟吒，詣佛所，稽首佛足，退坐一面，白佛言：「世尊！所謂甘露者，云何名為甘露？」 ^753-2

佛告阿梨瑟吒：「甘露者，〔涅槃界〕名說，然我為有漏盡者，現說此名。」 ^753-3

阿梨瑟吒比丘白佛言：「世尊！有道、有跡，修、習、多修習，得甘露法不？」 ^753-4

佛告比丘：「有，所謂八聖道分，謂正見乃至正定。」 ^753-5

佛說此經已，諸比丘聞佛所說，歡喜奉行。^753-6

## 舍利弗經 ^s754

如是我聞：一時，佛住舍衛國祇樹給孤獨園。 ^754-1

爾時，尊者舍利弗詣佛所，稽首佛足，退坐一面，白佛言：「世尊！所謂賢聖等三昧根本、眾具，云何為賢聖等三昧根本、眾具？」 ^754-2

佛告舍利弗：「謂七正道分，為賢聖等三昧，為根本，為眾具。何等為七？謂正見、正志、正語、正業、正命、正方便、正念。 ^754-3

舍利弗！於此七道分為基業已，得一其心，是名賢聖等三昧根本、眾具。」 ^754-4

佛說此經已，諸比丘聞佛所說，歡喜奉行。 ^754-5

如上三經，如是佛問諸比丘三經，亦如是說。（比丘經）^754-6

## 畏經 ^s758

如是我聞：一時，佛住舍衛國祇樹給孤獨園。 ^758-1

爾時，世尊告諸比丘：「無母子畏、有母子畏，愚癡無聞凡夫所說，而不能知無母子畏、有母子畏。 ^758-2

諸比丘！有三種無母子畏，愚癡無聞凡夫所說。何等為三？ ^758-3

諸比丘！有時兵兇亂起，殘害國土，隨流波迸，子失其母，母失其子，是名第一無母子畏，愚癡無聞凡夫所說。 ^758-4a

復次，比丘！有時大火卒起，焚燒城邑、聚落，人民馳走，母子相失，是名第二無母子畏，愚癡無聞凡夫所說。 ^758-4b

復次，比丘！有時山中大雨，洪水流出，漂沒聚落，人民馳走，母子相失，是名第三無母子畏，愚癡無聞凡夫所說。 ^758-4c

然此等畏，是有母子畏，愚癡無聞凡夫說名無母子畏。彼有時兵兇亂起，殘害國土，隨流波迸，母子相失，或時於彼母子相見，是名第一有母子畏，愚癡無聞凡夫說名無母子畏。 ^758-5a

復次，大火卒起，焚燒城邑、聚落，人民馳走，母子相失，或復相見，是名第二有母子畏，愚癡無聞凡夫說名無母子畏。 ^758-5b

復次，山中大雨，洪水流出，漂沒聚落，此人馳走，母子相失，或尋相見，是名第三有母子畏，愚癡無聞凡夫說名無母子畏。 ^758-5c

比丘！有三種無母子畏，是我自覺成三菩提之所記說。何等為三？ ^758-6

若比丘！子若老時，無母能語子：汝莫老！我當代汝。其母老時，亦無子語母：〔今〕莫老！我代之老。是名第一無母子畏，我自覺成三菩提之所記說。 ^758-7a

復次，比丘！有時子病，母不能語子：今莫病！我當代汝。母病之時，子亦不能語母：莫病！我當代母。是名第二無母子畏，我自覺成三菩提之所記說。 ^758-7b

復次，子若死時，無母能語子：今莫死！我今代汝。母若死時，無子能語母：今莫死！我當代母。是名第三無母子畏，我自覺成三菩提之所記說。」 ^758-7c

諸比丘白佛：「有道、有跡，修、習、多修習，斷前三種有母子畏，斷後三種無母子畏不？」 ^758-8

佛告比丘：「有道、有跡，斷彼三畏。何等為道？何等為跡？修、習、多修習，斷前三種有母子畏，斷後三種無母子畏？ ^758-9

謂八聖道分：正見、正志、正語、正業、正命、正方便、正念、正定。」 ^758-10

佛說此經已，諸比丘聞佛所說，歡喜奉行。^758-11

## 受經 ^s759

如是我聞：一時，佛住舍衛國祇樹給孤獨園。 ^759-1

爾時，世尊告諸比丘：「有三受，無常、有為、心所、緣生。何等為三？謂樂受、苦受、不苦不樂受。」 ^759-2

諸比丘白佛：「世尊！有道、有跡，修、習、多修習，斷此三受不？」 ^759-3

佛告比丘：「有道、有跡，修、習、多修習，斷此三受。」 ^759-4

「何等為道？何等為跡？修、習、多修習，斷此三受？」 ^759-5

佛告比丘：「謂八聖道：正見、正志、正語、正業、正命、正方便、正念、正定。」 ^759-6

佛說此經已，諸比丘聞佛所說，歡喜奉行。^759-7

## 三法經 ^s760

如是我聞：一時，佛住舍衛國祇樹給孤獨園。 ^760-1

爾時，世尊告諸比丘：「世有三法，不可喜、不可愛、不可念。何等為三？謂老、病、死。此三法，不可喜、不可愛、不可念。 ^760-2

世間若無此三法，不可喜、不可愛、不可念者，無有如來、應、等正覺出於世間，世間亦不知有如來說法，教誡教授。 ^760-3a

以世間有此三法，不可喜、不可愛、不可念故，如來、應、等正覺出於世間，世間知有如來說法，教誡教授。」 ^760-3b

諸比丘白佛：「有道、有跡，斷此三法，不可喜、不可愛、不可念者不？」 ^760-4

佛告比丘：「有道、有跡，修、習、多修習，斷此三法，不可喜、不可愛、不可念。 ^760-5

何等為道？何等為跡？修、習、多修習，斷此三法，不可喜、不可愛、不可念？ ^760-6

謂八聖道：正見、正志、正語、正業、正命、正方便、正念、正定。」 ^760-7

佛說此經已，諸比丘聞佛所說，歡喜奉行。^760-8

## 學經 ^s761

如是我聞：一時，佛住舍衛國祇樹給孤獨園。 ^761-1

爾時，世尊告諸比丘：「我當說學及無學。諦聽！善思念之。 ^761-2

何等為學？謂學正見成就，學正志、正語、正業、正命、正方便、正念、正定成就，是名為學。 ^761-3

何等為無學？謂無學正見成就，無學正志、正語、正業、正命、正方便、正念、正定成就，是名無學。」 ^761-4

佛說此經已，諸比丘聞佛所說，歡喜奉行。 ^761-5

如學、無學，如是正士、〔大士〕，亦如是說。^761-6

## 漏盡經 ^s762

如是我聞：一時，佛住舍衛國祇樹給孤獨園。 ^762-1

爾時，世尊告諸比丘：「我當說聖漏盡。 ^762-2

云何為聖漏盡？ ^762-3

謂無學正見成就，乃至無學正定成就，是名聖漏盡。」 ^762-4

佛說此經已，諸比丘聞佛所說，歡喜奉行。^762-5

## 八聖道分經 ^s763

如是我聞：一時，佛住舍衛國祇樹給孤獨園。 ^763-1

爾時，世尊告諸比丘：「我今當說八聖道分。何等為八？ ^763-2

謂正見、正志、正語、正業、正命、正方便、正念、正定。」 ^763-3

佛說此經已，諸比丘聞佛所說，歡喜奉行。^763-4

## 修經 ^s764

如是我聞：一時，佛住舍衛國祇樹給孤獨園。 ^764-1

爾時，世尊告諸比丘：「我今當說修八聖道，諦聽！善思！ ^764-2

何等為修八聖道？ ^764-3a

是比丘修正見，依遠離、依無欲、依滅、向於捨。 ^764-3b

修正志、正語、正業、正命、正方便、正念、正定，依遠離、依無欲、依滅、向於捨。 ^764-3c

是名修八聖道。」 ^764-3d

佛說此經已，諸比丘聞佛所說，歡喜奉行。^764-4

## 修經 ^s765

如是我聞：一時，佛住舍衛國祇樹給孤獨園。 ^765-1

爾時，世尊告諸比丘：「我今當說比丘過去已修八聖道，未來當修八聖道。」 ^765-2

乃至諸比丘聞佛所說，歡喜奉行。^765-3

## 清淨經 ^s766

如是我聞：一時，佛住舍衛國祇樹給孤獨園。 ^766-1

爾時，世尊告諸比丘：「若比丘正見清淨、鮮白、無諸過患、離諸煩惱，未起不起，唯除佛所調伏。 ^766-2a

乃至正定，亦如是說。 ^766-2b

若正見清淨、鮮白、無諸過患、離諸煩惱，未起能起，〔是則佛所調伏教授非餘。〕 ^766-3a

乃至正定，亦如是說。」 ^766-3b

佛說此經已，諸比丘聞佛所說，歡喜奉行。 ^766-4

如除佛〔所調伏，如是除善逝所調伏〕，亦如上說。^766-5

## 聚經 ^s767

如是我聞：一時，佛住舍衛國祇樹給孤獨園。 ^767-1

爾時，世尊告諸比丘：「說不善聚者，謂五蓋，是為正說。
所以者何？ ^767-2a

純一不善聚者，所謂五蓋。何等為五？謂貪欲蓋、瞋恚、〔睡眠〕、掉悔、疑蓋。 ^767-2b

說善法聚者，所謂八聖道，是名正說。
所以者何？ ^767-3a

純一滿淨善聚者，謂八聖道。何等為八？謂正見、正志、正語、正業、正命、正方便、正念、正定。」 ^767-3b

佛說此經已，諸比丘聞佛所說，歡喜奉行。^767-4

## 半經 ^s768

如是我聞：一時，佛住王舍城山谷精舍。 ^768-1

時尊者阿難獨一靜處，作如是念：半梵行者，謂善知識、善伴黨、善隨從。 ^768-2

乃至佛告阿難：「純一滿淨具梵行者，謂善知識。
所以者何？ ^768-3

我為善知識故，令諸眾生修習正見，依遠離、依無欲、依滅、向於捨。 ^768-4a

乃至修正定，依遠離、依無欲、依滅、向於捨。」 ^768-4b

佛說此經已，尊者阿難聞佛所說，歡喜奉行。^768-5

## 婆羅門經 ^s769

如是我聞：一時，佛住舍衛國祇樹給孤獨園。 ^769-1

爾時，尊者阿難，晨朝著衣持缽，入舍衛城乞食。 ^769-2

時有生聞婆羅門，乘白馬車，眾多年少翼從，白馬、白車、白鞚 、白鞭，頭著白帽 、白傘蓋，手持白拂，著白衣服、白瓔珞，白香塗身，翼從皆白；出舍衛城，欲至林中教授讀誦。眾人見之，咸言：「善乘！善乘！謂婆羅門乘。」 ^769-3

時尊者阿難見婆羅門眷屬眾具，一切皆白。見已，入城乞食，還精舍，舉衣缽，洗足已，往詣佛所，稽首禮足，退坐一面，白佛言：「世尊！今日晨朝，著衣持缽，入舍衛城乞食，見生聞婆羅門，乘白馬、車，眷屬眾具一切皆白。眾人唱言：善乘！善乘！謂婆羅門乘。云何世尊！於正法律，為是世人乘，為是婆羅門乘？」 ^769-4

佛告阿難：「是世人乘，非我法律婆羅門乘也。阿難！我正法律乘、天乘、婆羅門乘、大乘，能調伏煩惱軍者。諦聽！善思！當為汝說。 ^769-5

阿難！何等為正法律乘、天乘、婆羅門乘、大乘，能調伏煩惱軍者？ ^769-6

謂八正道，正見乃至正定。阿難！是名正法律乘、天乘、梵乘、大乘，能調伏煩惱軍者。」 ^769-7

爾時，世尊即說偈言：
信、戒為法軛，慚愧為長縻，正念善護持，以為善御者，
捨、三昧為轅，智慧精進輪，無著忍辱鎧，安隱如法行。
直進不退還，永之無憂處，智士乘戰車，摧伏無智怨。^769-8

## 邪經 ^s770

如是我聞：一時，佛住舍衛國祇樹給孤獨園。 ^770-1

爾時，世尊告諸比丘：「應離邪見，應斷邪見。若邪見不可斷者，我終不說應離斷邪見；以邪見可斷故，我說比丘當離邪見。若不離邪見者，邪見當作非義，不饒益苦。是故我說當離邪見。 ^770-2a

如是邪志、邪語、邪業、邪命、邪方便、邪念、邪定，亦如是說。 ^770-2b

諸比丘！離邪見已，當修正見。若不得修正見者，我終不說修習正見；以得修正見故，我說比丘應修正見。若不修正見者，當作非義，不饒益苦，以不修正見作非義不饒益苦故。是故我說當修正見，以義饒益，常得安樂。是故，比丘！當修正見。 ^770-3a

如是正志、正語、正業、正命、正方便、正念、正定，亦如是說。」 ^770-3b

佛說此經已，諸比丘聞佛所說，歡喜奉行。^770-4

## 彼岸經 ^s771

如是我聞：一時，佛住舍衛國祇樹給孤獨園。 ^771-1

時有生聞婆羅門來詣佛所，與世尊面相問訊慰勞，問訊慰勞已，退坐一面，白佛言：「瞿曇！謂非彼岸及彼岸，瞿曇！云何非彼岸？云何彼岸？」 ^771-2

佛告婆羅門：「邪見者非彼岸，正見者是彼岸。 ^771-3

邪志、邪語、邪業、邪命、邪方便、邪念、邪定非彼岸。 ^771-4a

〔正志〕、正語、正業、正命、正方便、正念、正定是彼岸。」 ^771-4b

爾時，世尊即說偈言：
希有諸人民，能度於彼岸；一切諸世間，徘徊遊此岸。
於此正法律，能善隨順者，斯等能度彼，生死難度岸。 ^771-5

時生聞婆羅門聞佛所說，歡喜隨喜，從座起去。 ^771-6

如是異比丘問、尊者阿難問、佛問諸比丘，此三經亦如上說。^771-7

## 正不正思惟經 ^s775

如是我聞：一時，佛住舍衛國祇樹給孤獨園。 ^775-1

爾時，世尊告諸比丘：「於內法中，我不見一法，能令未生惡不善法生，已生者重生令增廣，如說不正思惟者。 ^775-2a

諸比丘！不正思惟者，未起邪見令起，已起重生令增廣；如是邪志、邪語、邪業、邪命、邪方便、邪念、邪定，亦如是說。 ^775-2b

諸比丘！於內法中，我不見一法，令未生惡不善法不生，已生惡不善法令滅，如說正思惟者。 ^775-3a

諸比丘！正思惟者，未生邪見令不生，已生者令滅；如邪見、邪志、邪語、邪業、邪命、邪方便、邪念、邪定，亦如是說。」 ^775-3b

佛說此經已，諸比丘聞佛所說，歡喜奉行。^775-4

## 正不正思惟經 ^s776

如是我聞：一時，佛住舍衛國祇樹給孤獨園。 ^776-1

爾時，世尊告諸比丘：「於內法中，我不見一法，未生善法不生，已生善法令退，如說不正思惟者。 ^776-2a

諸比丘！不正思惟者，未生正見令不生，已生正見令退；如是未生正志、正語、正業、正命、正方便、正念、正定令不生，已生者令退。 ^776-2b

諸比丘！於內法中，我不見一法，令未生善法令生，已生善法重生令增廣，如說正思惟者。 ^776-3a

諸比丘！正思惟者，未生正見令生，已生正見重生令增廣；如是未生正志、正語、正業、正命、正方便、正念、正定令生，已生者重生令增廣。」 ^776-3b

佛說此經已，諸比丘聞佛所說，歡喜奉行。^776-4

## 正不正思惟經 ^s777

如是我聞：一時，佛住舍衛國祇樹給孤獨園。 ^777-1

爾時，世尊告諸比丘：「於內法中，我不見一法，令未生惡不善法生，已生惡不善法重生令增廣，未生善法不生，已生者令退，所謂不正思惟。 ^777-2a

諸比丘！不正思惟者，未生邪見令生，已生者重生令增廣，未生正見〔令〕不生，已生者令退；如是未生邪志、邪語、邪業、邪命、邪方便、邪念、邪定令生，已生者重生令增廣，未生正志、正語、正業、正命、正方便、正念、正定不生，已生者令退。 ^777-2b

諸比丘！我於內法中，不見一法，未生惡不善法令不生，已生惡不善法令滅，未生善法令生，已生善法重生令增廣，如說正思惟。 ^777-3a

諸比丘！正思惟者，令未生邪見不生，已生邪見令滅，未生正見令生，已生正見重生令增廣；如是未生邪志、邪語、邪業、邪命、邪方便、邪念、邪定令不生，已生者令滅，未生正志、正語、正業、正命、正方便、正念、正定令生，已生者重生令增廣。」 ^777-3b

佛說此經已，諸比丘聞佛所說，歡喜奉行。^777-4

## 善惡知識經 ^s778

如是我聞：一時，佛住舍衛國祇樹給孤獨園。 ^778-1

爾時，世尊告諸比丘：「於外法中，我不見一法，令未生惡不善法生，已生惡不善法重生令增廣，如說惡知識、惡伴黨、惡隨從。 ^778-2a

諸比丘！惡知識、惡伴黨、惡隨從者，能令未生邪見令生，已生邪見重生令增廣；如是未生邪志、邪語、邪業、邪命、邪方便、邪念、邪定令生，已生者重生令增廣。 ^778-2b

諸比丘！外法中，我不見一法，令未生惡不善法不生，已生惡不善法令滅，如說善知識、善伴黨、善隨從。 ^778-3a

諸比丘！善知識、善伴黨、〔善隨從者〕，能令未生邪見不生，已生邪見令滅；未生邪志、邪語、邪業、邪命、邪方便、邪念、邪定不生，已生者令滅。」 ^778-3b

佛說此經已，諸比丘聞佛所說，歡喜奉行。^778-4

## 善知識經 ^s779

如是我聞：一時，佛住舍衛國祇樹給孤獨園。 ^779-1

爾時，世尊告諸比丘：「於外法中，我不見一法，能令未生善法生，已生善法重生令增廣，如說善知識、善伴黨、善隨從。 ^779-2

諸比丘！善知識、善伴黨、善隨從者，能令未生正見生，已生正見重生令增廣。 ^779-3a

如是未生正志、正語、正業、正命、正方便、正念、正定令生，已生者重生令增廣。」 ^779-3b

佛說此經已，諸比丘聞佛所說，歡喜奉行。^779-4

## 善惡知識經 ^s780

如是我聞：一時，佛住舍衛國祇樹給孤獨園。 ^780-1

爾時，世尊告諸比丘：「於外法中，我不見一法，能令未生惡不善法生，已生惡不善法重生令增廣，未生善法不生，已生善法令滅，如說惡知識、惡伴黨、惡隨從。 ^780-2a

諸比丘！惡知識、惡伴黨、惡隨從者，能令未生邪見令生，已生邪見者重生令增廣，未生正見不生，已生正見令退。 ^780-2b

如是未生邪志、邪語、邪業、邪命、邪方便、邪念、邪定令生，已生者重生令增廣，未生正志、正語、正業、正命、正方便、正念、正定令不生，已生者令退。 ^780-2c

諸比丘！於外法中，我不見一法，能令未生〔惡不善法〕不生，已生惡不善法令滅，未生善法令生，已生善法重生令增廣，如說善知識、善伴黨、善隨從。 ^780-3a

諸比丘！善知識、善伴黨、善隨從，能令未生邪見不生，已生邪見令滅，未生正見令生，已生正見重生令增廣。 ^780-3b

如是未生邪志、邪語、邪業、邪命、邪方便、邪念、邪定令不生，已生者令滅，未生正志、正語、正業、正命、正方便、正念、正定令生，已生者重生令增廣。」 ^780-3c

佛說此經已，諸比丘聞佛所說，歡喜奉行。^780-4

## 正不正思經 ^s781

如是我聞：一時，佛住舍衛國祇樹給孤獨園。 ^781-1

爾時，世尊告諸比丘：「於內法中，我不見一法，能令未生惡不善法生，已生者重生令增廣，未生善法不生，已生者令退，如說不正思惟。 ^781-2a

諸比丘！不正思惟者，能令未生邪見生，已生邪見令重生增廣，未生正見不生，已生正見令退。 ^781-2b

諸比丘！於內法中，我不見一法，能令未生惡不善法不生，已生惡不善法令滅，未生善法令生，已生善法重生令增廣，如說正思惟。 ^781-3a

諸比丘！正思惟者，能令未生邪見不生，已生者令滅，未生正見令生，已生者重生令增廣。」 ^781-3b

佛說此經已，諸比丘聞佛所說，歡喜奉行。 ^781-4

如說邪見、正見，如是邪志、正志，邪語、正語，邪業、正業，邪命、正命，邪方便、正方便，邪念、正念，邪定、正定，七經如上說。 ^781-5

如內法八經，如是外法八經，亦如是說。^781-6

## 非法是法經 ^s782

如是我聞：一時，佛住舍衛國祇樹給孤獨園。 ^782-1

爾時，世尊告諸比丘：「有非法、是法。諦聽！善思！當為汝說。 ^782-2

何等為非法、是法？謂邪見非法，正見是法；乃至邪定非法，正定是法。」 ^782-3

佛說此經已，諸比丘聞佛所說，歡喜奉行。 ^782-4

如非法、是法，如是非律、正律，非聖、是聖，不善法、善法，非習法、習法，非善哉法、善哉法，黑法、白法，非義、正義，卑法、勝法，有罪法、無罪法，應去法、不去法，一一經皆如上說。^782-5

## 斷貪經 ^s783

如是我聞：一時，佛住拘睒彌國瞿師羅園。 ^783-1

爾時，尊者阿難亦在彼住。有異婆羅門，來詣尊者阿難所，與尊者阿難共相問訊慰勞，問訊慰勞已，退坐一面，白尊者阿難：「欲有所問，寧有閑暇為記說不？」 ^783-2

阿難答言：「隨汝所問，知者當答。」 ^783-3

婆羅門問：「尊者阿難！何故於沙門瞿曇所出家修梵行？」 ^783-4

阿難答言：「婆羅門！為斷故。」 ^783-5

復問：「斷何等？」 ^783-6

答言：「貪欲斷，瞋恚、愚癡斷。」 ^783-7

又問阿難：「有道、有跡，能斷貪欲、瞋恚、愚癡耶？」 ^783-8

阿難答言：「有，謂八聖道：正見、正志、正語、正業、正命、正方便、正念、正定。」 ^783-9

婆羅門言：「阿難！賢哉之道，賢哉之跡！修、習、多修習，能斷斯等貪欲、恚、癡。」 ^783-10

尊者阿難說是法時，彼婆羅門聞其所說，歡喜隨喜，從座起去。 ^783-11

如斷貪、恚、癡，如是調伏貪、恚、癡，及得〔涅槃〕，及厭離，及不趣涅槃，及沙門義，及婆羅門義，及解脫，及苦斷，及究竟苦邊，及正盡苦，一一經皆如上說。^783-12

## 邪正經 ^s784

如是我聞：一時，佛住舍衛國祇樹給孤獨園。 ^784-1

爾時，世尊告諸比丘：「有邪、有正，諦聽！善思！當為汝說。 ^784-2

何等為邪？謂邪見乃至邪定。 ^784-3

何等為正？謂正見乃至正定。 ^784-4

何等為正見？謂說有施、有說、有齋；有善行、有惡行、有善惡行果報；有此世、有他世；有父母、有眾生生；有阿羅漢善到、善向，有此世、他世，自知作證具足住：我生已盡、梵行已立、所作已作、自知不受後有。 ^784-5

何等為正志？謂出要志、無恚志、不害志。 ^784-6

何等為正語？謂離妄語、離兩舌、離惡口、離綺語。何等為正業？謂離殺、盜、淫。 ^784-7

何等為正命？謂如法求衣服、飲食、臥具、湯藥，非不如法。 ^784-8

何等為正方便？謂欲、精進、方便、出離、勤競、堪能、常行、不退。 ^784-9

何等為正念？謂念、隨順念，不〔忘〕、不虛。 ^784-10

何等為正定？謂住心不亂、堅固、攝持、寂止、三昧、一心。」 ^784-11

佛說此經已，諸比丘聞佛所說，歡喜奉行。^784-12

## 廣說八聖道經 ^s785

如是我聞：一時，佛住舍衛國祇樹給孤獨園。 ^785-1

爾時，世尊告諸比丘：如上說。 ^785-2

差別者：「何等為正見？謂正見有二種：有正見是世俗、有漏、有取、轉向善趣；有正見是聖、出世間、無漏、無取、正盡苦、轉向苦邊。 ^785-3a

何等為正見〔是〕有漏、有取、向於善趣？若彼見有施、有說、乃至知世間有阿羅漢，不受後有，是名世間正見，〔是〕世俗、有漏、有取、向於善趣。 ^785-3b

何等為正見是聖、出世間、無漏、不取、正盡苦、轉向苦邊？謂聖弟子，苦、苦思惟，集、滅，道、道思惟，無漏思惟相應，於法選擇、分別、推求、覺知、黠慧、開覺、觀察，是名正見是聖、出世間、無漏、不取、正盡苦、轉向苦邊。 ^785-3c

何等為正志？謂正志〔有〕二種：有正志〔是〕世俗、有漏、有取、向於善趣；有正志是聖、出世間、無漏、不取、正盡苦、轉向苦邊。 ^785-4a

何等為正志有世俗、有漏、有取、向於善趣？謂正志出要覺、無恚覺、不害覺，是名正志〔是〕世俗、有漏、有取、向於善趣。 ^785-4b

何等為正志是聖、出世間、無漏、不取、正盡苦、轉向苦邊？謂聖弟子，苦、苦思惟，集、滅，道、道思惟，無漏思惟相應，〔於〕法分別、自決、意解、計數、立意，是名正志是聖、出世間、無漏、不取、正盡苦、轉向苦邊。 ^785-4c

何等為正語？正語有二種：有正語世俗、有漏、有取、向於善趣；有正語是聖、出世間、無漏、不取、正盡苦、轉向苦邊。 ^785-5a

何等為正語〔是〕世俗、有漏、有取、向於善趣？謂正語離妄語、兩舌、惡口、綺語，是名正語〔是〕世俗、有漏、有取、向於善趣。 ^785-5b

何等正語是聖、出世間、無漏、不取、正盡苦、轉向苦邊？謂聖弟子，苦、苦思惟，集、滅，道、道思惟，除邪命〔貪〕口四惡行，諸餘口惡行〔數〕，於彼無漏遠離不著，固守攝持不犯、不度時節、不越限防，是名正語是聖、出世間、無漏、不取、正盡苦、轉向苦邊。 ^785-5c

何等為正業？正業有二種：有正業世俗、有漏、有取、向於善趣；有正業是聖、出世間、無漏、不取、正盡苦、轉向苦邊。 ^785-6a

何等為正業〔是〕世俗、有漏、有取、轉向善趣？謂離殺、盜、婬，是名正業〔是〕世俗、有漏、有取、轉向善趣。 ^785-6b

何等為正業是聖、出世間、無漏、不取、正盡苦、轉向苦邊？謂聖弟子，苦、苦思惟，集、滅，道、道思惟，除邪命〔貪〕身三惡行，諸餘身惡行數，無漏心不樂著，固守執持不犯、不度時節、不越限防，是名正業是聖、出世間、無漏、不取、正盡苦、轉向苦邊。 ^785-6c

何等為正命？正命有二種：有正命是世俗、有漏、有取、轉向善趣；有正命是聖、出世間、無漏、不取、正盡苦、轉向苦邊。 ^785-7a

何等為正命〔是〕世俗、有漏、有取、轉向善趣？謂如法求衣、食、臥具、隨病湯藥，非不如法，是名正命〔是〕世俗、有漏、有取、轉向善趣。 ^785-7b

何等為正命是聖、出世間、無漏、不取、正盡苦、轉向苦邊？謂聖弟子，苦、苦思惟，集、滅，道、道思惟，於諸邪命，無漏不樂著，固守執持不犯、不越時節、不度限防，是名正命是聖、出世間、無漏、不取、正盡苦、轉向苦邊。 ^785-7c

何等為正方便？正方便有二種：有正方便〔是〕世俗、有漏、有取、轉向善趣；有正方便是聖、出世間、無漏、不取、正盡苦、轉向苦邊。 ^785-8a

何等為正方便〔是〕世俗、有漏、有取、轉向善趣？謂欲、精進、方便、超出、堅固建立、堪能造作、精進心法攝受、常不休息，是名正方便〔是〕世俗、有漏、有取、轉向善趣。 ^785-8b

何等為正方便是聖、出世間、無漏、不取、〔正〕盡苦、轉向苦邊？謂聖弟子，苦、苦思惟，集、滅，道、道思惟，無漏〔思惟相應〕，欲、精進、方便、勤踊、超出、建立堅固、堪能造作、精進心法攝受、常不休息，是名正方便是聖、出世間、無漏、不取、正盡苦、轉向苦邊。 ^785-8c

何等為正念？正念有二種：有〔正念是〕世俗、有漏、有取、轉向善趣；有正念是聖、出世間、無漏、不取、正盡苦、轉向苦邊。 ^785-9a

何等為正念〔是〕世俗、有漏、有取、轉向善趣？若念、隨念、重念、憶念、不〔忘〕、不虛，是名正念〔是〕世俗、有漏、有取、正向善趣。 ^785-9b

何等為正念是聖、出世間、無漏、不取、轉向苦邊？謂聖弟子，苦、苦思惟，集、滅，道、道思惟，無漏思惟相應，若念、隨念、重念、憶念、不〔忘〕、不虛，是名正念是聖、出世間、無漏、不取、轉向苦邊。 ^785-9c

何等為正定？正定有二種：有正定世俗、有漏、有取、轉向善趣；有正定是聖、出世間、無漏、不取、正盡苦、轉向苦邊。 ^785-10a

何等為正定〔是〕世俗、有漏、有取、轉向善趣？若心住不亂、不動、攝受、寂止、三昧、一心，是名正定〔是〕世俗、有漏、有取、轉向善趣。 ^785-10b

何等為正定是聖、出世間、無漏、不取、正盡苦、轉向苦邊？謂聖弟子，苦、苦思惟，集、滅，道、道思惟，無漏思惟相應，〔心〕住不亂、不散、攝受、寂止、三昧、一心，是名正定是聖、出世間、無漏、不取、正盡苦、轉向苦邊。」 ^785-10c

佛說此經已，諸比丘聞佛所說，歡喜奉行。^785-11

## 向邪經 ^s786

如是我聞：一時，佛住舍衛國祇樹給孤獨園。 ^786-1

爾時，世尊告諸比丘：「若比丘心向邪者，違背於法，不樂於法；若向正者，心樂於法，不違於法。 ^786-2

何等為邪？謂邪見乃至邪定。 ^786-3a

何等為正？謂正見乃至正定。」 ^786-3b

佛說此經已，諸比丘聞佛所說，歡喜奉行。^786-4

## 邪見正見經 ^s787

如是我聞：一時，佛住舍衛國祇樹祗孤獨園。 ^787-1

爾時，世尊告諸比丘：「向邪者，違於法，不樂於法；向正者，樂於法，不違於法。 ^787-2

何等為向邪者，違於法，不樂於法？ ^787-3a

謂邪見人，身業如所見，口業如所見，若思、若欲、若願、若為，彼皆隨順，一切得不愛果，不念、不可意果。
所以者何？ ^787-3b

以見惡故，謂邪見；邪見者，起邪志、邪語、邪業、邪命、邪方便、邪念、邪定，是〔名〕向邪者，違於法，不樂於法。 ^787-3c

何等為向正者，樂於法，不違於法？ ^787-4a

謂正見人，若身業隨所見，若口業，若思、若欲、若願、若為，悉皆隨順，得可愛、可念、可意果。
所以者何？ ^787-4b

以見正故，謂正見；正見者，能起正志、正語、正業、正命、正方便、正念、正定，是名向正者，樂於法，不違於法。」 ^787-4c

佛說此經已，諸比丘聞佛所說，歡喜奉行。^787-5

## 邪見正見經 ^s788

如是我聞：一時，佛住舍衛國祇樹給孤獨園。 ^788-1

爾時，世尊告諸比丘：「向邪者，違於法，不樂於法；向正者，樂於法，不違於法。 ^788-2

何等為向邪者，違於法，不樂於法？ ^788-3a

若邪見人，身業如所見，口業如所見，若思、若欲、若願、若為，彼皆隨順，一切得不愛果，不念、不可意果。
所以者何？惡見謂邪見，邪見者起邪志、邪語、邪業、邪命、邪方便、邪念、邪定。 ^788-3b

譬如苦果種著地中，隨時溉灌，彼得地味、水味、火味、風味，一切悉苦。
所以者何？以種苦故。 ^788-3c

如是邪見人，身業如所見，口業如所見，若思、若欲、若願、若為，悉皆隨順，彼一切得不愛、不念、不可意果。
所以者何？惡見者謂邪見，邪見者能起邪志乃至邪定，是名向邪者，違於法，不樂於法。 ^788-3d

何等為向正者，樂於法，不違於法？ ^788-4a

若正見人，身業如所見，口業如所見，若思、若欲、〔若願〕、若為，悉皆隨順，彼一切得可愛、可念、可意果。
所以者何？善見謂正見，正見者能起正志乃至正定。 ^788-4b

譬如甘蔗、稻、麥、蒲桃種著地中，隨時溉灌，彼得地味、水味、火味、風味，彼一切味悉甜美。
所以者何？以種子甜故。 ^788-4c

如是正見人，身業如所見，口業如所見，若思、若欲、若願、若為，悉皆隨順，彼一切得可愛、可念、可意果。
所以者何？善見者謂正見，正見者能起正志乃至正定，是名向正者，樂於法，不違於法。」 ^788-4d

佛說此經已，諸比丘聞佛所說，歡喜奉行。 ^788-5

世間、出世間，亦如是說，如上三經，亦皆說偈言：
鄙法不應近，放逸不應行，不應習邪見，增長於世間。
假使有世間，正見增上者，雖復百千生，終不墮惡趣。 ^788-6

佛說此經已，諸比丘聞佛所說，歡喜奉行。^788-7

## 生聞經 ^s789

如是我聞：一時，佛住舍衛國祇樹給孤獨園。 ^789-1

時有生聞婆羅門，來詣佛所，稽首佛足，與世尊面相問訊慰勞已，退坐一面，白佛言：「瞿曇！所謂正見者。何等為正見？」 ^789-2

佛告婆羅門；「正見有二種：有正見世俗、有漏、有取、轉向善趣，有正見是聖、出世間、無漏、不取、正盡苦、轉向苦邊。 ^789-3

何等為正見〔是〕世俗、有漏、有取、轉向善趣？ ^789-4a

謂正見有施、有說、有齋，乃至自知不受後有。 ^789-4b

婆羅門！是名正見〔是〕世俗、有漏、有取、向於善趣。 ^789-4c

婆羅門！何等為正見是聖、出世間、無漏、不取、正盡苦、轉向苦邊？ ^789-5a

謂聖弟子，苦、苦思惟，集、滅，道、道思惟，無漏思惟相應，於法選擇、分別、求覺、巧便、黠慧、觀察。 ^789-5b

是名正見是聖、出世間、無漏、不取、正盡苦、轉向苦邊。」 ^789-5c

佛說此經已，生聞婆羅門聞佛所說，歡喜隨喜，從座起去。 ^789-6

如正見，如是正志、正語、正業、正命、正方便、正念、正定，一一經如上說。^789-7

## 邪正經 ^s790

如是我聞：一時，佛住舍衛國祇樹給孤獨園。 ^790-1

爾時，世尊告諸比丘：「有邪及邪道，有正及正道。諦聽！善思！當為汝說。 ^790-2

何等為邪？謂地獄、畜生、餓鬼。 ^790-3a

何等為邪道？謂邪見乃至邪定。 ^790-3b

何等為正？謂人、天、涅槃。 ^790-4a

何等為正道？謂正見乃至正定。」 ^790-4b

佛說此經已，諸比丘聞佛所說，歡喜奉行。^790-5

## 邪正經 ^s791

如是我聞：一時，佛住舍衛國祇樹給孤獨園。 ^791-1

爾時，世尊告諸比丘：「有邪、有邪道，有正、有正道。諦聽！善思！當為汝說。 ^791-2

何等為邪？謂地獄、畜生、餓鬼。 ^791-3a

何等為邪道？謂殺、盜、邪淫、妄語、兩舌、惡口、綺語、貪、恚、邪見。 ^791-3b

何等為正？謂人、天、涅槃。 ^791-4a

何等為正道？謂不殺、不盜、不邪淫、不妄語、不兩舌、不惡口、不綺語、無貪、無恚、正見。」 ^791-4b

佛說此經已，諸比丘聞佛所說，歡喜奉行。^791-5

## 邪正經 ^s792

如是我聞：一時，佛住舍衛國祇樹給孤獨園。 ^792-1

爾時，世尊告諸比丘：如上說。 ^792-2

差別者：「何等為惡趣道？謂殺父、殺母、殺阿羅漢、破僧、惡心出佛身血」，餘如上說。 ^792-3

佛說此經已，諸比丘聞佛所說，歡喜奉行。^792-4

## 順流逆流經 ^s793

如是我聞：一時，佛住舍衛國祇樹給孤獨園。 ^793-1

爾時，世尊告諸比丘：「有順流道、有逆流道。諦聽！善思！當為汝說。 ^793-2

何等為順流道？謂邪見乃至邪定。 ^793-3

何等為逆流道？謂正見乃至正定。」 ^793-4

佛說此經已，諸比丘聞佛所說，歡喜奉行。 ^793-5

如順流、逆流，如是退道、勝道，下道、上道，及三經道跡，亦如上說。^793-6

## 沙門及沙門法經 ^s794

如是我聞：一時，佛住舍衛國祇樹給孤獨園。 ^794-1

爾時，世尊告諸比丘：「有沙門及沙門法。諦聽！善思！當為汝說。 ^794-2

何等為沙門法？謂八聖道：正見乃至正定。 ^794-3

何等為沙門？若成就此法者，是名沙門。」 ^794-4

佛說此經已，諸比丘聞佛所說，歡喜奉行。^794-5

## 沙門法沙門義經 ^s795

如是我聞：一時，佛住舍衛國祇樹給孤獨園。 ^795-1

爾時，世尊告諸比丘：「有沙門法，沙門義。 ^795-2

何等為沙門法？謂八聖道：正見乃至正定。 ^795-3

何等為沙門義？謂貪欲永盡，瞋恚、愚癡永盡，一切煩惱永盡，是名沙門義。」 ^795-4

佛說此經已，諸比丘聞佛所說，歡喜奉行。^795-5

## 沙門沙門果經 ^s796

如是我聞：一時，佛住舍衛國祇樹給孤獨園。 ^796-1

爾時，世尊告諸比丘：「有沙門法及沙門果。諦聽！善思！當為汝說。 ^796-2

何等為沙門法？謂八聖道：正見乃至正定。 ^796-3

何等為沙門果？謂須陀洹果、斯陀含果、阿那含果、阿羅漢果。」 ^796-4

佛說此經已，諸比丘聞佛所說，歡喜奉行。^796-5

## 沙門法沙門果經 ^s797

如是我聞：一時，佛住舍衛國祇樹給孤獨園。 ^797-1

爾時，世尊告諸比丘：「有沙門法及沙門果。諦聽！善思！當為汝說。 ^797-2

何等為沙門法？謂八聖道：正見乃至正定。 ^797-3

何等為沙門果？謂須陀洹果、斯陀含果、阿那含果、阿羅漢果。 ^797-4

何等為須陀洹果？謂三結斷。 ^797-5

何等為斯陀含果？謂三結斷，貪、恚、癡薄。 ^797-6

何等為阿那含果？謂五下分結盡。 ^797-7

何等為阿羅漢果？謂貪、恚、癡永盡，一切煩惱永盡。」 ^797-8

佛說此經已，諸比丘聞佛所說，歡喜奉行。^797-9

## 沙門法沙門義經 ^s798

如是我聞：一時，佛住舍衛國祇樹給孤獨園。 ^798-1

爾時，世尊告諸比丘：「有沙門法、沙門、沙門義。諦聽！善思！當為汝說。 ^798-2

何等為沙門法？謂八聖道：正見乃至正定。 ^798-3

何等為沙門？謂成就此法者。 ^798-4

何等為沙門義？謂貪欲永斷，瞋恚、癡永斷，一切煩惱永斷。」 ^798-5

佛說此經已，諸比丘聞佛所說，歡喜奉行。^798-6

## 沙門果經 ^s799

如是我聞：一時，佛住舍衛國祇樹給孤獨園。 ^799-1

爾時，世尊告諸比丘：如上說。 ^799-2

差別者：「有沙門果。何等為沙門果？謂須陀洹果、斯陀含果、阿那含果、阿羅漢果。」 ^799-3

佛說此經已，諸比丘聞佛所說，歡喜奉行。 ^799-4

〔如沙門法、沙門、沙門義、沙門果，如是婆羅門法、婆羅門、婆羅門義、婆羅門果，梵行法、梵行者、梵行義、梵行果〕，亦如上說。（婆羅門經）
安那般那念相應/入出息念相應^799-5

## 五法經 ^s801

如是我聞：一時，佛住舍衛國祇樹給孤獨園。 ^801-1

爾時，世尊告諸比丘：「有五法多所饒益，修安那般那念。何等為五？ ^801-2

住於淨戒，波羅提木叉律儀，威儀、行處具足，於微細罪能生怖畏，受持學戒，是名第一多所饒益，修習安那般那念。 ^801-3a

復次，比丘！少欲、少事、少務，是名二法多所饒益，修習安那般那念。 ^801-3b

復次，比丘！飲食知量，多少得中，不為飲食起求欲想，精勤思惟，是名三法多所饒益，修安那般那念。 ^801-3c

復次，比丘！初夜後夜，不著睡眠，精勤思惟，是名四法多所饒益，修安那般那念。 ^801-3d

復次，比丘！空閑林中，離諸憒鬧，是名五法〔多所〕饒益，修習安那般那念。」 ^801-3e

佛說此經已，諸比丘聞佛所說，歡喜奉行。^801-4

## 安那般那念經 ^s802

如是我聞：一時，佛住舍衛國祇樹給孤獨園。 ^802-1

爾時，世尊告諸比丘：「當修安那般那念。若比丘修習安那般那念，多修習者，得身止息及心止息，有覺有觀寂滅，純一明分想修習滿足。」 ^802-2

佛說此經已，諸比丘聞佛所說，歡喜奉行。^802-3

## 安那般那念經 ^s803

如是我聞：一時，佛住舍衛國祇樹給孤獨園。 ^803-1

爾時，世尊告諸比丘：「修習安那般那念，若比丘修習安那般那念，多修習者，得身心止息，有覺有觀寂滅，純一明分想修習滿足。 ^803-2

何等為修習安那般那念，多修習已，身心止息，有覺有觀寂滅，純一明分想修習滿足？ ^803-3

是比丘，若依聚落、城邑止住，晨朝著衣持缽，入村乞食，善護其身，守諸根門，善繫心住。乞食已，還住處，舉衣缽，洗足已。或入林中、閑房、樹下，或空露地，端身正坐，繫念面前。 ^803-4

斷世貪愛，離欲清淨，瞋恚、睡眠、掉悔、疑斷，度諸疑惑，於諸善法心得決定。遠離五蓋：煩惱於心，令慧力羸、為障礙分、不趣涅槃。念於內息，繫念善學；念於外息，繫念善學。 ^803-5

息長； ^803-6a

息短； ^803-6b

覺知一切身入息，於一切身入息善學；覺知一切身出息，於一切身出息善學； ^803-6c

覺知一切身行息入息，於一切身行息入息善學；覺知一切身行息出息，於一切身行息出息善學。 ^803-6d

覺知喜； ^803-7a

覺知樂； ^803-7b

覺知心行； ^803-7c

覺知心行息入息，於覺知心行息入息善學，覺知心行息出息，於覺知心行息出息善學。 ^803-7d

覺知心； ^803-8a

覺知心悅； ^803-8b

覺知心定； ^803-8c

覺知心解脫入息，於覺知心解脫入息善學，覺知心解脫出息，於覺知心解脫出息善學。 ^803-8d

觀察無常； ^803-9a

觀察斷； ^803-9b

觀察無欲； ^803-9c

觀察滅入息，於觀察滅入息善學，觀察滅出息，於觀察滅出息善學。 ^803-9d

是名修安那般那念，身止息、心止息，有覺有觀寂滅，純一明分想修習滿足。」 ^803-10

佛說此經已，諸比丘聞佛所說，歡喜奉行。^803-11

## 斷覺想經 ^s804

如是我聞：一時，佛住舍衛國祇樹給孤獨園。 ^804-1

爾時，世尊告諸比丘：「當修安那般那念。安那般那念修、習、多修習者，斷諸覺想。 ^804-2

云何安那般那念修、習、多修習，斷諸覺想？ ^804-3

若比丘依止聚落、城邑住，如上廣說，乃至於出息滅善學，是名安那般那念修、習、多修習，斷諸覺想。」 ^804-4

佛說此經已，諸比丘聞佛所說，歡喜奉行。 ^804-5

如斷覺想，如是不動搖，得大果、大福利，〔得甘露〕、究竟甘露，得二果、四果、〔七果〕，一一經亦如上說。^804-6

## 阿梨瑟吒經 ^s805

如是我聞：一時，佛住舍衛國祇樹給孤獨園。 ^805-1

爾時，世尊告諸比丘：「如我所說安那般那念，汝等修習不？」 ^805-2

時有比丘，名阿梨瑟吒，於眾中坐，即從座起，整衣服，為佛作禮，右膝著地，合掌白佛言：「世尊！世尊所說安那般那念，我已修習。」 ^805-3

佛告阿梨瑟吒：「比丘！汝云何修習我所說安那般那念？」 ^805-4

比丘白佛：「世尊！我於過去諸行不顧念，未來諸行不生欣樂，於現在諸行不生染著。於內外對礙想，善正除滅。我已如是修世尊所說安那般那念。」 ^805-5

佛告阿梨瑟吒：「比丘！汝實修我所說安那般那念，非不修。然其比丘！於汝所修安那般那念所，更有勝妙過其上者。 ^805-6

何等是勝妙過阿梨瑟吒所修安那般那念者？ ^805-7

是比丘依止城邑、聚落，如前廣說，乃至於滅出息觀察善學，是名阿梨瑟吒比丘！勝妙過汝所修安那股那念者。」 ^805-8

佛說此經已，諸比丘聞佛所說，歡喜奉行。^805-9

## 罽賓那經 ^s806

如是我聞：一時，佛住舍衛國祇樹給孤獨園。 ^806-1

爾時，世尊於晨朝時，著衣持缽，入舍衛城乞食。食已，還精舍，舉衣缽，洗足已，持尼師檀，入安陀林，坐一樹下，晝日禪思。 ^806-2

時尊者罽賓那，亦晨朝時，著衣持缽，入舍衛城乞食。還舉衣缽，洗足已，持尼師檀，入安陀林，於樹下坐禪。去佛不遠，正身不動，身心正直，勝妙思惟。 ^806-3

爾時，眾多比丘，晡時從禪覺，往詣佛所，稽首禮佛足，退坐一面。 ^806-4

佛語諸比丘：「汝等見尊者罽賓那不？去我不遠，正身端坐，身心不動，住勝妙住。」 ^806-5

諸比丘白佛；「世尊！我等數見彼尊者正身端坐，善攝其身，不傾不動，專心勝妙。」 ^806-6

佛告諸比丘：「若比丘修習三昧，身心安住，不傾不動，住勝妙住者，此比丘得此三昧，不勤方便，隨欲即得。」 ^806-7

諸比丘白佛：「何等三昧？比丘得此三昧，身心不動，住勝妙住。」 ^806-8

佛告諸比丘：「若比丘依止聚落，晨朝著衣持缽，入村乞食已，還精舍，舉衣缽，洗足已，入林中，若閑房、露坐，思惟繫念，乃至息滅觀察善學，是名三昧。若比丘端坐思惟，身心不動，住勝妙住。」 ^806-9

佛說此經已，諸比丘聞佛所說，歡喜奉行。^806-10

## 奢能伽羅經 ^s807

如是我聞：一時，佛住一奢能伽羅林中。 ^807-1

爾時，世尊告諸比丘：「我欲二月坐禪，諸比丘勿復往來，唯除送食比丘及布薩時。」 ^807-2

爾時，世尊作是語已，即二月坐禪，無一比丘敢往來者，唯除送食及布薩時。 ^807-3

爾時，世尊坐禪，二月過已，從禪覺，於比丘僧前坐，告諸比丘：「若諸外道出家來問汝等：沙門瞿曇於二月中，云何坐禪？汝應答言；如來二月，以安那般那念坐禪思惟住。
所以者何？ ^807-4

我於此二月，念安那般那多住思惟：入息時念入息如實知；出息時念出息如實知。若長；若短；一切身覺入息念如實知，一切身覺出息念如實知；身行休息入息念如實知，乃至滅出息念如實知。我悉知已，我時作是念，此則粗思惟住。我今於此思惟止息已，當更修餘微細修住而住。爾時，我息止粗思惟已，即更入微細思惟，多住而住。 ^807-5

時有三天子，極上妙色，過夜來至我所。一天子作是言：沙門瞿曇時到。復有一天子言：此非時到，是時向至。第三天子言：非為時到，亦非時向至，此則修住，是阿羅訶寂滅耳。」 ^807-6

佛告諸比丘：「若有正說聖住、天住、梵住、學住、無學住、如來住，學人所不得當得，不到當到，不證當證，無學人現法樂住者，謂安那般那念，此則正說。
所以者何？ ^807-7

安那般那念者，是聖住、天住、梵住，乃至無學現法樂住。」 ^807-8

佛說此經已，諸比丘聞佛所說，歡喜奉行。^807-9

## 迦磨經 ^s808

如是我聞：一時，佛住迦毘羅越尼拘律樹園中。 ^808-1

爾時，釋氏摩訶男，詣尊者迦磨比丘所，禮迦磨比丘足已，退坐一面，語迦磨比丘言：「云何尊者迦磨！學住者為即是如來住耶？為學住異、如來住異？」 ^808-2

迦磨比丘答言：「摩訶男！學住異，如來住異。摩訶男！學住者，斷五蓋多住；如來住者，於五蓋已斷、已知，斷其根本，如截多羅樹頭，更不生長，於未來世成不生法。 ^808-3

一時，世尊住一奢能伽羅林中。爾時，世尊告諸比丘：我欲於此一奢能伽羅林中，二月坐禪，汝諸比丘勿使往來，唯除送食比丘及布薩時。廣說如前，乃至無學現法樂住。 ^808-4

以是故知，摩訶男！學住異，如來住異。」 ^808-5

釋氏摩訶男聞迦磨比丘所說，歡喜從座起去。^808-6

## 金剛經 ^s809

如是我聞：一時，佛住金剛聚落，跋求摩河側薩羅梨林中。 ^809-1

爾時，世尊為諸比丘說不淨觀，讚歎不淨觀言：「諸比丘！修不淨觀、多修習者，得大果、大福利。」 ^809-2

時諸比丘修不淨觀已，極厭患身，或以刀自殺，或服毒藥，或繩自絞，投巖自殺，或令餘比丘殺。 ^809-3

有異比丘，極生厭患惡露不淨，至鹿林梵志子所，語鹿林梵志子言：「賢首！汝能殺我者，衣、缽屬汝。」 ^809-4

時鹿林梵志子，即殺彼比丘，持刀至跋求摩河邊洗刀。 ^809-5

時有魔天，住於空中，讚鹿林梵志子言：「善哉！善哉！賢首！汝得無量功德，能令諸沙門釋子持戒有德〔者〕，未度者度，未脫者脫，未穌息者令得穌息，未涅槃者令得涅槃；諸長利衣缽雜物，悉皆屬汝。」 ^809-6

時鹿林梵志子，聞讚歎已，增惡邪見，作是念：我今真實大作福德，令沙門釋子持戒功德者，未度者度，未脫者脫，末穌息者令得穌息，未涅槃者令得涅槃；衣缽雜物，悉皆屬我。於是手執利刀，循諸房舍，諸經行處，別房、禪房，見諸比丘，作如是言：「何等沙門持戒有德，未度者我能令度，未脫者令脫，未穌息者令得穌息，未涅槃令得涅槃。」 ^809-7

時有諸比丘厭患身者，皆出房舍，語鹿林梵志子言：「我未得度，汝當度我！我未得脫，汝當脫我！我未得穌息，汝當令我得穌息！我未得涅槃，汝當令我得涅槃！」 ^809-8

時鹿林梵志子，即以利刀殺彼比丘，次第乃至殺六十人。 ^809-9

爾時，世尊至十五日說戒時，於眾僧前坐，告尊者阿難：「何因、何緣，諸比丘轉少、轉減、轉盡？」 ^809-10

阿難白佛言：「世尊為諸比丘說修不淨觀，讚歎不淨觀，諸比丘修不淨觀已，極厭患身，廣說乃至殺六十比丘。世尊！以是因緣故，令諸比丘轉少、轉減、轉盡。唯願世尊，更說餘法，令諸比丘聞已，勤修智慧，樂受正法，樂住正法！」 ^809-11

佛告阿難：「是故，我今次第說住微細住，隨順開覺。已起、未起惡不善法，速令休息，如天大雨，起、未起塵，能令休息。如是比丘修微細住，諸起、未起惡不善法，能令休息。 ^809-12

阿難！何等為微細住，多修習隨順開覺，已起、未起惡不善法，能令休息？ ^809-13a

謂安那般那念住。」 ^809-13b

阿難白佛：「云何修習安那般那念住，隨順開覺，已起、未起惡不善法，能令休息？」 ^809-14

佛告阿難：「若比丘依止聚落，如前廣說，乃至如滅出息念而學。」 ^809-15

佛說此經已，尊者阿難聞佛所說，歡喜奉行。^809-16

## 阿難經 ^s810

如是我聞：一時，佛住金剛跋求摩河側薩羅梨林中。 ^810-1

爾時，尊者阿難獨一靜處，思惟禪思，作如是念：頗有一法修、習、多修習，令四法滿足；四法滿足已，七法滿足；七法滿足已，二法滿足。 ^810-2

時尊者阿難從禪覺已，往詣佛所，稽首禮足，退坐一面，白佛言：「世尊！我獨一靜處，思惟禪思，作是念：頗有一法多修習已，令四法滿足，乃至二法滿足；我今問世尊：寧有一法多修習已，能令乃至二法滿足耶？」 ^810-3

佛告阿難：「有一法，多修習已，乃至能令二法滿足。何等為一法？謂安那般那念，多修習已，能令四念處滿足。四念處滿足已，七覺分滿足。七覺分滿足已，明、解脫滿足。 ^810-4

云何修安那般那念，四念處滿足？是比丘依止聚落，乃至如滅出息念學。阿難！如是聖弟子，入息念時如入息念學，出息念時如出息念學。 ^810-5

若長； ^810-6a

若短； ^810-6b

一切身行覺知入息念時，如入息念學，出息念時，如出息念學； ^810-6c

身行休息入息念時，如身行休息入息念學，身行休息出息念時，如身行休息出息念學。聖弟子爾時身身觀念住，異於身者，彼亦如是隨身比思惟。 ^810-6d

若有時，聖弟子喜覺知； ^810-7a

樂覺知； ^810-7b

心行覺知； ^810-7c

心行息覺知入息念時，如心行息入息念學，心行息出息念時，如心行息出息念學。是聖弟子爾時受受觀念住，若復異受者，彼亦〔隨受〕比思惟。 ^810-7d

有時聖弟子心覺知； ^810-8a

心悅； ^810-8b

心定； ^810-8c

心解脫覺知入息念時，如入息念學，心解脫出息念時，如心解脫出息念學。是聖弟子爾時心心觀念住，若有異心者，彼亦隨心比思惟。 ^810-8d

若聖弟子有時觀無常； ^810-9a

斷； ^810-9b

無欲； ^810-9c

〔滅〕觀住學。是聖弟子爾時法法觀念住，異於法者，亦隨法比思惟。 ^810-9d

是名修安那般那念，滿足四念處。」 ^810-10

阿難白佛：「如是修習安那般那念令四念處滿足，云何修四念處令七覺分滿足？」 ^810-11

佛告阿難：「若比丘身身觀念住，念住已繫念住不忘，爾時方便修念覺分；修念覺分已，念覺分滿足。念覺滿足已，於法選擇、思量，爾時方便修擇法覺分；修擇法覺分已，擇法覺分滿足。於法選擇、分別、思量已，得精勤方便，爾時方便修習精進覺分；修精進覺分已，精進覺分滿足。方便精進已，則心歡喜，爾時方便修喜覺分；修喜覺分已，喜覺分滿足。歡喜已，身、心猗息，爾時方便修猗覺分；修猗覺分已，猗覺分滿足。身心樂已，得三昧，爾時修定覺分；修定覺分已，定覺分滿足。定覺分滿足已，貪憂則滅，得平等捨，爾時方便修捨覺分；修捨覺分已，捨覺分滿足。 ^810-12a

受、心、法法念處，亦如是說。 ^810-12b

是名修四念處，滿足七覺分。」 ^810-13

阿難白佛：「是名修四念處滿足七覺分，云何修七覺分滿足明、解脫？」 ^810-14

佛告阿難：「若比丘修念覺分，依遠離、依無欲、依滅、向於捨；修念覺分已，滿足明、解脫，乃至修捨覺分，依遠離、依無欲、依滅、向於捨；如是修捨覺分已、明、解脫滿足。阿難！是名法法相類法法相潤。 ^810-15

如是十三法，一法為增上，一法為門，次第增進，修習滿足。」 ^810-16

佛說此經已，尊者阿難聞佛所說，歡喜奉行。 ^810-17

如是異比丘〔所問〕、佛問諸〔比丘〕，亦如上說。
學相應^810-18

## 金毘羅經 ^s813

如是我聞：一時，佛住金毘羅聚落金毘林中。 ^813-1

爾時，世尊告尊者金毘羅：「我今當說精勤修習四念處。諦聽！善思！當為汝說。」 ^813-2

爾時，尊者金毘羅默然住。如是再三。 ^813-3

爾時，尊者阿難語尊者金毘羅：「今大師告汝！」如是三說。 ^813-4

尊者金毘羅語尊者阿難：「我已知，尊者阿難！我已知，尊者瞿曇！」 ^813-5

爾時，尊者阿難白佛言：「是時，世尊！是時，善逝！唯願為諸比丘，說精勤修四念處，諸比丘聞已，當受奉行。」 ^813-6

佛告阿難：「諦聽！善思！當為汝說。若比丘入息念時，如入息學；乃至滅出息時，如滅出息學。爾時聖弟子念入息時，如念入息學，乃至身行止息出息時，如身行止息出息學，爾時聖弟子身身觀念住。爾時聖弟子身身觀念住已，如是知善內思惟。」 ^813-7a

佛告阿難：「譬如有人乘車輿從東方顛沛而來。當於爾時，踐蹈諸土堆壟不？」 ^813-7b

阿難白佛：「如是，世尊！」 ^813-7c

佛告阿難：「如是聖弟子念入息時，如入息念學，如是乃至善內思惟。 ^813-7d

若爾時聖弟子覺知喜，乃至覺知意行息學，聖弟子受受觀念住；聖弟子受受觀念〔住〕已，如是知善內思惟。 ^813-8a

譬如有人乘車輿從南方顛沛而來，云何阿難！當踐蹈土堆壟不？」 ^813-8b

阿難白佛：「如是，世尊！」 ^813-8c

佛告阿難：「如是聖弟子受受觀念住，知善內思惟。 ^813-8d

若聖弟子覺知心；欣悅心；定心；解脫心入息，如解脫心入息學，解脫心出息，如解脫心出息學，爾時聖弟子心心觀念住；如是聖弟子心心觀念住已，知善內思惟。 ^813-9a

譬如有人乘車輿從西方來，彼當踐蹈土堆壟不？」 ^813-9b

阿難白佛：「如是，世尊！」 ^813-9c

佛告阿難：「如是聖弟子覺知心，乃至心解脫出息如心解脫出息學，如是聖弟子爾時心心觀念住，知善內思惟。 ^813-9d

〔若聖弟子觀無常、斷、無欲、滅觀住學。〕爾時聖弟子法法觀念住；如是聖弟子法法觀念住已，知善內思惟。 ^813-10a

阿難！譬如四衢道有土堆壟，有人乘車輿從北方顛沛而來，當踐蹈土堆壟不？」 ^813-10b

阿難白佛：「如是，世尊！」 ^813-10c

佛告阿難：「如是聖弟子法法觀念住，知善內思惟。 ^813-10d

阿難！是名比丘精勤方便，修四念處。」 ^813-11

佛說此經已，尊者阿難聞佛所說，歡喜奉行。^813-12

## 不疲經 ^s814

如是我聞：一時，佛住舍衛國祇樹給孤獨園。 ^814-1

爾時，世尊告諸比丘：「當修安那般那念。修安那般那念，多修習已，身不疲倦，眼亦不患，樂隨順觀住，樂覺知，不染著樂。 ^814-2

云何修安那般那念，身不疲倦，眼亦不患，樂隨觀住，樂覺知，不染著樂？ ^814-3

是比丘依止聚落，乃至觀滅出息時，如滅出息學，是名修安那般那念。身不疲倦，眼亦不患，樂隨觀住，樂覺知，不染著樂。 ^814-4a

如是修安那般那念者，得大果、大福利。 ^814-4b

是比丘欲求離欲惡不善法，有覺有觀，離生喜樂，初禪具足住，是比丘當修安那般那念。 ^814-5a

如是修安那般那念，得大果、大福利。 ^814-5b

是比丘欲求第二、第三、第四禪，慈、悲、喜、捨，空入處、識入處、無所有入處、非想非非想入處具足；三結盡，得須陀洹果；三結盡，貪、恚、癡薄，得斯陀含果；五下分結盡，得阿那含果；得無量種神通力，〔天耳智〕、他心智、宿命智、生死智、漏盡智者，如是比丘當修安那般那念。 ^814-6a

如是〔修〕安那般那念，得大果、大福利。」 ^814-6b

佛說此經已，諸比丘聞佛所說，歡喜奉行。^814-7

## 布薩經 ^s815

如是我聞：一時，佛住舍衛國祇樹給孤獨園夏安居。 ^815-1

爾時，眾多上座聲聞，於世尊左右，樹下、窟中安居。 ^815-2

時有眾多年少比丘，詣佛所，稽首佛足，退坐一面。 ^815-3

佛為諸年少比丘種種說法，示、教、照、喜，示、教、照、喜已，默然住。 ^815-4

諸年少比丘聞佛所說，歡喜隨喜，從座起，作禮而去。 ^815-5

諸年少比丘往詣上座比丘所，禮諸上座足已，於一面坐。 ^815-6

時諸上座比丘作是念：我等當攝受此諸年少比丘，或一人受一人，或一人受二、三、多人。作是念已，即便攝受，或一人受一人，或受二、三、多人，或有上座乃至受六十人。 ^815-7

爾時，世尊十五日布薩時，於大眾前敷座而坐。 ^815-8

爾時，世尊觀察諸比丘已，告比丘：「善哉！善哉！我今喜諸比丘行諸正事。是故，比丘！當勤精進，於此舍衛國，滿迦低月。」 ^815-9

諸處人間比丘，聞世尊於舍衛國安居，滿迦低月；滿已，作衣竟，持衣缽，於舍衛國人間遊行。漸至舍衛國，舉衣缽，洗足已，詣世尊所，稽首禮足已，退坐一面。 ^815-10

爾時，世尊為人間比丘種種說法，示、教、照、喜已，默然住。 ^815-11

爾時人間比丘聞佛說法，歡喜隨喜，從座起，作禮而去。往詣上座比丘所，稽首禮足，退坐一面。 ^815-12

時諸上座作是念：我等當受此人間比丘，或一人受一人，或二、三，乃至多人。即便受之，或一人受一人，或二、三，乃至有受六十人者。 ^815-13

彼上座比丘受諸人間比丘，教誡教授，善知先後次第。 ^815-14

爾時，世尊月十五日布薩時，於大眾前敷座而坐。觀察諸比丘眾，告諸比丘：「善哉！善哉！諸比丘！我欣汝等所行正事，樂汝等所行正事。 ^815-15

諸比丘！過去諸佛，亦有比丘眾所行正事，如今此眾；未來諸佛所有諸眾，亦當如是所行正事，如今此眾。
所以者何？ ^815-16

今此眾中諸長老比丘，有得初禪、第二禪、第三禪、第四禪，慈、悲、喜、捨，空入處、識入處、無所有入處、〔非想非非想入〕處具足住。 ^815-17a

有比丘三結盡，得須陀洹，不墮惡趣法，決定正向三菩提，七有天人往生，究竟苦邊。 ^815-17b

有比丘三結盡，貪、恚、癡薄，得斯陀含。 ^815-17c

有比丘五下分結盡，得阿那含，生般涅槃，不復還生此世。 ^815-17d

有比丘得無量神通境界，〔天耳智〕、他心智、宿命智、生死智、漏盡智。 ^815-17e

有比丘修不淨觀斷貪欲，修慈心斷瞋恚，修無常想斷我慢，修安那般那念斷覺想。 ^815-17f

云何比丘修安那般那念斷覺想？是比丘依止聚落，乃至觀滅出息，如觀滅出息學，是名修安那般那念斷覺想。」 ^815-18

佛說此經已，諸比丘聞佛所說，歡喜奉行。^815-19

##  【S增三.89】學經 ^s816

如是我聞：一時，佛住舍衛國祇樹給孤獨園。 ^816-1

爾時，世尊告諸比丘：「有三學。何等為三？ ^816-2

謂增上戒學、增上意學、增上慧學。」 ^816-3

爾時，世尊即說偈言：
三學具足者，是比丘正行，增上戒心慧，三法勤精進。
勇猛堅固城，常守護諸根，如晝如其夜，如夜亦如晝，
如前如其後，如後亦如前，如上如其下，如下亦如上。
無量諸三昧，映一切諸方，是說為覺跡，第一清涼集。
捨離無明諍，其心善解脫，我為世間覺，明行悉具足。
正念不忘住，其心得解脫，身壞而命終，如燈盡火滅。 ^816-4

佛說此經已，諸比丘聞佛所說，歡喜奉行。^816-5

## 學經 ^s817

如是我聞：一時，佛住舍衛國祇樹給孤獨園。 ^817-1

爾時，世尊告諸比丘：「〔有三學〕。何等為三？ ^817-2

謂增上戒學、增上意學、增上慧學。 ^817-3

何等為增上戒學？ ^817-4a

若比丘住於戒，波羅提木叉律儀，威儀、行處具足，見微細罪則生怖畏，受持學戒。 ^817-4b

何等為增上意學？ ^817-5a

若比丘離欲惡不善法，乃至第四禪具足住。 ^817-5b

何等為增上慧學？ ^817-6a

是比丘此苦聖諦如實知，集、滅、道聖諦如實知，是名增上慧學。」 ^817-6b

爾時，世尊即說偈，如上所說。 ^817-7

佛說此經已，諸比丘聞佛所說，歡喜奉行。^817-8

## 學經 ^s818

如是我聞：一時，佛住舍衛國祇樹給孤獨園。 ^818-1

爾時，世尊告諸比丘：「有比丘增上戒學，非增上意、增上慧學。 ^818-2a

有增上戒、增上意學，非增上慧學。 ^818-2a

聖弟子增上慧方便隨順成就住者，增上戒、增上意修習滿足。 ^818-2c

如是聖弟子，增上慧方便隨順成就住者，無上慧壽而活。」 ^818-3

佛說此經已，諸比丘聞佛所說，歡喜奉行。^818-4

##  【S增三.87】學經 ^s819

如是我聞：一時，佛住舍衛國祇樹給孤獨園。 ^819-1

爾時，世尊告諸比丘：「過二百五十戒，隨次半月來，說波羅提木叉修多羅。令彼自求學者而學，說三學能攝諸戒。何等為三？ ^819-2

謂增上戒學、增上意學、增上慧學。」 ^819-3

佛說此經已，諸比丘聞佛所說，歡喜奉行。^819-4

##  【S增三.86】學經 ^s820

如是我聞：一時，佛住舍衛國祇樹給孤獨園。 ^820-1

爾時，世尊告諸比丘：如上說。 ^820-2

差別者：「何等為增上戒學？ ^820-3a

謂比丘重於戒，戒增上；不重於定，定不增上；不重於慧，慧不增上。 ^820-3b

於彼彼分細微戒，犯則隨悔。
所以者何？我不說彼不堪能，若彼戒隨順梵行，饒益梵行，久住梵行，如是比丘戒堅固，戒師常住，戒常隨順生，受持而學。 ^820-3c

如是知、如是見，斷三結，謂身見、戒取、疑。斷此三結，得須陀洹，不墮惡趣，決定正趣三菩提，七有天人往生，究竟苦邊，是名〔增上戒學〕。 ^820-3d

何等為增上意學？ ^820-4a

是比丘重於戒，戒增上；重於定，定增上；不重於慧，慧不增上。 ^820-4b

於彼彼分細微戒，乃至受持學戒。 ^820-4c

如是知、如是見，斷於五下分結，謂身見、戒取、疑、貪欲、瞋恚。斷此五下分結，受生般涅槃阿那含，不還此世，是名增上意學。 ^820-4d

何等為增上慧學？ ^820-5a

是比丘重於戒，戒增上；重於定，定增上；重於慧，慧增上。 ^820-5b

彼如是知、如是見，欲有漏心解脫，有有漏心解脫，無明有漏心解脫，解脫知見：我生已盡、梵行已立、所作已作、自知不受後有，是名增上慧學。」 ^820-5c

佛說此經已，諸比丘聞佛所說，歡喜奉行。^820-6

##  【S增三.85】學經 ^s821

如是我聞：一時，佛住舍衛國祇樹給孤獨園。 ^821-1

爾時，世尊告諸比丘：「過二百五十戒，隨次半月來，說波羅提木叉修多羅。若彼善男子，自隨意所欲而學者，我為說三學，若學此三學，則攝受一切學戒。何等為三？ ^821-2

謂增上戒學、增上意學、增上慧學。 ^821-3

何等為增上戒學？ ^821-4a

是比丘重於戒，戒增上；不重於定，定不增上；不重於慧，慧不增上。 ^821-4b

於彼彼分細微戒，乃至受持學戒。 ^821-4c

如是知、如是見，斷三結，謂身見、戒取、疑。貪、恚、癡薄，成一種子道；彼地未等覺者，名斯陀含；彼地未等覺者，名家家；彼地未等覺者，名七有；彼地未等覺者，名隨法行；彼地未等覺者，名隨信行，是名增上戒學。 ^821-4d

何等為增上意學？ ^821-5a

〔是〕比丘重於戒，戒增上；重於定，定增上；不重於慧，慧不增上。 ^821-5b

於彼彼分細微戒學，乃至受持學戒。 ^821-5c

如是知，如是見，斷五下分結，謂身見、戒取、疑、貪欲、瞋恚。斷此〔五下分結〕，能得中般涅槃；彼地未等覺者，得生般涅槃；彼地未等覺者，得無行般涅槃；彼地未等覺者，得有行般涅槃；彼地未等覺者，得上流般涅槃，是名增上意學。 ^821-5d

何等為增上慧學？ ^821-6a

是比丘重於戒，戒增上；重於定，定增上；重於慧，慧增上。 ^821-6b

如是知、如是見，欲有漏心解脫，有有漏心解脫，無明有漏心解脫，解脫知見：我生已盡、梵行已立、所作已作、自知不受後有，是名增上慧學。」 ^821-6c

佛說此經已，諸比丘聞佛所說，歡喜奉行。^821-7

## 涅槃經 ^s822

如是我聞：一時，佛住舍衛國祇樹給孤獨園。 ^822-1

爾時，世尊告諸比丘：「若比丘具足戒住者，善攝持波羅提木叉，具足威儀、行處，見細微罪能生怖畏。比丘具足戒住，善攝持波羅提木叉，具足威儀、行處，見細微罪能生怖畏，等受學戒，令三學修習滿足。何等為三？ ^822-2

〔謂〕增上戒學、增上意學、增上慧學。 ^822-3

何等為增上戒學？ ^822-4a

是比丘〔戒滿足〕，少定、少慧。 ^822-4b

於彼彼分細微戒，乃至受持戒學。 ^822-4c

彼如是知、如是見，斷三結，謂身見、戒取、疑。斷此三結，得須陀洹，不墮惡趣，決定正趣三菩提，七有天人往生，究竟苦邊。 ^822-4d

何等為增上意學？ ^822-5a

是比丘〔戒滿足〕，三昧滿足，少於慧。 ^822-5b

彼彼分細微戒，犯則隨悔，乃至受持學戒。 ^822-5c

如是知、如是見，斷五下分結，謂身見、戒取、疑、貪欲、瞋恚。斷此五下分結，得生般涅槃阿那含，不復還生此世，是名增上意學。 ^822-5d

何等為增上慧學？ ^822-6a

是比丘學戒滿足、定滿足、慧滿足。 ^822-6b

如是知、如是見，欲有漏心解脫，有有漏心解脫，無明有漏心解脫，解脫知見：我生已盡、梵行已立、所作已作、自知不受後有，是名增上慧學。」 ^822-6c

佛說此經已，諸比丘聞佛所說，歡喜奉行。^822-7

## 涅槃經 ^s823

如是我聞：一時，佛住舍衛國祇樹給孤獨園。 ^823-1

爾時，世尊告諸比丘：「若比丘具足戒住，善攝波羅提木叉，具足威儀、行處，見微細罪能生怖畏，受持學戒住，滿足三學。何等為三？ ^823-2

謂增上戒〔學〕、增上意〔學〕、增上慧〔學〕。 ^823-3

何等為增上戒〔學〕？ ^823-4a

是比丘戒滿足，少定，少慧。 ^823-4b

於彼彼分細微戒，乃至受持學戒。 ^823-4c

如是知、如是見，斷三結，貪、恚、癡薄，得一種子道；若彼地未等覺者，得斯陀含；彼地未等覺者，名家家；彼地未等覺者，得須陀洹；彼地未等覺者，得隨法行；彼地未等覺者，得隨信行，是名增上戒學。 ^823-4d

何等為增上意學？ ^823-5a

是比丘戒滿足，定滿足，少於慧。 ^823-5b

於彼彼分細微戒，乃至受持學戒。 ^823-5c

如是知，如是見，斷五下分結，謂身見、戒取、疑、貪欲、瞋恚。斷此五下分結，得中般涅槃；於彼未等覺者，得生般涅槃；於彼未等覺者，得無行般涅槃；於彼未等覺者，得有行般涅槃；於彼未等覺者，得上流般涅槃，是名增上意學。 ^823-5d

何等為增上慧學？ ^823-6a

是比丘學戒滿足、定滿足、慧滿足。 ^823-6b

如是知、如是見，欲有漏心解脫，有有漏心解脫，〔無明有漏〕心解脫，解脫知見：我生已盡、梵行〔已立〕、所作已作、自知不受後有，是名增上慧學。」 ^823-6c

佛說此經已，諸比丘聞佛所說，歡喜奉行。^823-7

##  【S增三.84】學經 ^s824

如是我聞：一時，佛住舍衛國祇樹給孤獨園。 ^824-1

爾時，世尊告諸比丘：「有〔三學〕。何等為三？ ^824-2

謂〔上戒學〕、上威儀學、上波羅提木叉學。」 ^824-3

爾時，世尊即說偈言：
學者學戒時，直道隨順行，專審勤方便，善自護其身。
得初漏盡智，次究竟無知，得無知解脫，知見悉已度，
成不動解脫，諸有結滅盡。彼諸根具足，諸根寂靜樂，
持此後邊身，摧伏眾魔怨。 ^824-4

佛說此經已，諸比丘聞佛所說，歡喜奉行。^824-5

##  【S小部.如是語.46】學經 ^s825

如是我聞：一時，佛住舍衛國祇樹給孤獨園。 ^825-1

爾時，世尊告諸比丘：「學戒多福利，住智慧為上，解脫堅固，念為增上。 ^825-2

若比丘學戒福利，智慧為上，解脫堅固，念增上已，令三學滿足。何等為三？ ^825-3

謂增上戒學、增上意學、增上慧學。」 ^825-4

爾時，世尊即說偈言：
學戒隨福利，專思三昧禪，智慧為最上，現生之最後，
牟尼持後邊，降魔度彼岸。 ^825-5

佛說此經已，諸比丘聞佛所說，歡喜奉行。^825-6

## 學經 ^s826

如是我聞：一時，佛住舍衛國祇樹給孤獨園。 ^826-1

爾時，世尊告諸比丘：如上說。 ^826-2

差別者：「諸比丘！何等為學戒隨福利？ ^826-3a

謂大師為諸聲聞制戒，所謂攝僧，極攝僧，不信者信，信者增其信，調伏惡人，慚愧者得樂住，現法防護有漏，未來得正對治，令梵行久住。如大師已為聲聞制戒，謂攝僧乃至梵行久住，如是如是，學戒者行堅固戒、恆戒、常行戒、受持學戒，是名比丘戒福利。 ^826-3b

何等智慧為上？ ^826-4a

謂大師為聲聞說法，大悲哀愍，以義饒益，若安慰、若安樂、若安慰安樂。如是如是，大師為諸聲聞說法，大悲哀愍，以義饒益，安慰安樂；如是如是，於彼彼法、彼彼處，智慧觀察，是名比丘智慧為上。 ^826-4b

何等為解脫堅固？ ^826-5a

謂大師為諸聲聞說法，大悲哀愍，以義饒益，安慰安樂。如是如是，說彼彼法；如是彼處、如是彼處得解脫樂，是名比丘堅固解脫。 ^826-5b

何等為比丘念增上？ ^826-6a

未滿足戒身者，專心繫念安住；未觀察者，於彼彼處智慧繫念安住；已觀察者，於彼彼處重念安住；未觸法者，於彼彼處解脫念安住；已觸法者，於彼彼處解脫念安住，是名比丘正念增上。」 ^826-6b

爾時，世尊即說偈言：
學戒隨福利，專思三昧禪，智慧為最上，現生最後邊，
牟尼持後邊，降魔度彼岸。 ^826-7

佛說是經已，諸比丘聞佛所說，歡喜奉行。 ^826-8

《尸婆迦修多羅》如後，佛當說。 ^826-9

如是阿難陀比丘，及異比丘所問、佛問諸比丘，三經亦如上說。^826-10

##  【S增三.82】耕磨經 ^s827

如是我聞：一時，佛住舍衛國祇樹給孤獨園。 ^827-1

爾時，世尊告諸比丘：「譬如田夫，有三種作田，隨時善作。何等為三？謂彼田夫隨時耕磨、隨時溉灌、隨時下種。彼田夫隨時耕磨、溉灌、下種已，不作是念：欲令今日生長，今日果實，今日成熟，若明日、後日也。諸比丘！然彼長者耕田、溉灌、下種已，不作是念：今日生長，果實成熟，若明日、若復後日。而彼種子已入地中，則自隨時生長，果實成熟。 ^827-2

如是比丘於此三學，隨時善學，謂善戒學、善意學、善慧學已，不作是念：欲令我今日得不起諸漏，心善解脫，若明日，若後日。不作是念：自然神力，能令今日，若明日、後日，不起諸漏，心善解脫。彼已隨時增上戒學、增上意學、增上慧學已，隨彼時節，自得不起諸漏，心善解脫。 ^827-3

譬如比丘！伏雞生卵，若十乃至十二，隨時消息，冷暖愛護。彼伏雞不作是念：我今日，若明日、後日，當以口啄，若以〔爪〕刮，令其兒安隱得生。然其伏雞善伏其子，愛護隨時，其子自然安隱得生。 ^827-4

如是比丘！善學三學，隨其時節，自得不起諸漏，心善解脫。」 ^827-5

佛說此經已，諸比丘聞佛所說，歡喜奉行。^827-6

##  【S增三.81】驢經 ^s828

如是我聞：一時，佛住舍衛國祇樹給孤獨園。 ^828-1

爾時，世尊告諸比丘：「譬如驢隨群牛而行，而作是念；我作牛聲。然其彼形亦不似牛，色亦不似牛，聲出不似；隨大群牛，謂已是牛而作牛鳴，而去牛實遠。 ^828-2

如是有一愚癡男子，違律犯戒，隨逐大眾，言：我是比丘！我是比丘！而不學習勝欲增上戒學、增上意學、增上慧學，隨逐大眾，自言我是比丘！我是比丘！其實去比丘大遠。」 ^828-3

爾時，世尊即說偈言：
同蹄無角獸，四足具聲口，隨逐大群牛，常以為等侶，
形亦非牛類，不能作牛聲。如是愚癡人，不隨繫心念，
於善逝教誡，無欲勤方便，懈怠心輕慢，不獲無上道。
如驢在〔牛群〕，去牛常自遠，彼雖隨大眾，內行常自乖。 ^828-4

佛說此經已，諸比丘聞佛所說，歡喜奉行。^828-5

##  【S增三.83】跋耆子經 ^s829

如是我聞：一時，佛住跋耆聚落，尊者跋耆子侍佛左右。 ^829-1

爾時，尊者跋耆子詣佛所，稽首禮足，退住一面，白佛言：「世尊！佛說過二百五十戒，令族姓子隨次半月來，說波羅提木叉修多羅，令諸族姓子〔隨學〕而學。然今世尊！我不堪能隨學而學。」 ^829-2

佛告跋耆子：「汝堪能隨時學三學不？」 ^829-3

跋耆子白佛言：「堪能，世尊！」 ^829-4

佛告跋耆子：「汝當隨時增上戒學、增上意學、增上慧學。隨時精勤增上戒學、增上意學、增上慧學已，不久當得盡諸有漏，無漏心解脫，慧解脫，現法自知作證：我生已盡、梵行已立、所作已作、自知不受後有。」 ^829-5

爾時，尊者跋耆子聞佛所說，歡喜隨喜，作禮而去。 ^829-6

爾時，尊者跋耆子受佛教誡授已，獨一靜處，專精思惟，如上說，乃至心善解脫，得阿羅漢。^829-7

##  【S增三.90】崩伽闍經 ^s830

如是我聞：一時，佛住崩伽闍崩伽耆林中。 ^830-1

爾時，世尊為諸比丘說戒相應法，讚歎制戒法。 ^830-2

爾時，尊者迦葉氏，於崩伽聚落住。聞世尊說戒相應法、〔讚歎制戒時〕，心不忍、不喜，言：「此沙門極讚歎是戒，極制是戒！」 ^830-3

爾時，世尊於崩伽聚落，隨所樂住已，向舍衛國去。次第遊行，至舍衛國祇樹給孤獨園。 ^830-4

時尊者迦葉氏，世尊去後不久，心即生悔，我今失利，得大不利。於世尊所，說戒相應法、讚歎制戒時，於世尊所，心不忍、不喜，心不歡喜而作是言：沙門極制是戒，極讚歎是戒。 ^830-5

時尊者迦葉氏，夜過晨朝，著衣持缽，入崩伽聚落乞食。食已，還精舍，付囑臥具，自持衣缽，向舍衛城，次第遊行，至舍衛國。舉衣缽，洗足已，詣世尊〔所〕，稽首禮足，白佛言：「悔過，世尊！悔過，善逝！我愚、我癡，不善、不辨。我聞世尊為諸比丘說戒相應法、讚歎制戒時，於世尊所，不忍、不喜，心不欣樂而作是言：是沙門極制是戒，讚歎是戒。」 ^830-6

佛告迦葉氏：「汝何時於我所，心不忍、不喜，不生欣樂而作是言：此沙門極制是戒，讚歎是戒？」 ^830-7

迦葉氏白佛言：「時世尊於崩伽闍聚落、崩伽耆林中，為諸比丘說戒相應法，讚歎是戒。我爾時於世尊所，心得不忍、不歡喜，心不欣樂而作是言：是沙門極制是戒，讚歎是戒。世尊！我今日自知罪悔、自見罪悔，唯願世尊！受我悔過，哀愍故！」 ^830-8

佛告迦葉氏：「汝自知悔：愚癡、不善、不辨，聞我為諸比丘說戒相應法，讚歎制戒，而於我所不忍、不喜，心不欣樂而作是言：是沙門極制是戒，極歎是戒。汝今迦葉！自知悔、自見悔已，於未來世律儀戒生，〔我今受汝〕，哀愍故。 ^830-9

迦葉氏！如是悔者，善法增長，終不退減。
所以者何？若有自知罪、自見罪而悔過者，於未來世律儀戒生，善法增長，不退減故。 ^830-10

正使迦葉！為上座〔長老〕者，不欲學戒、不重於戒、不歎制戒，如是比丘！我不讚歎。
所以者何？若大師〔讚歎彼〕者，餘人則復與相習近、恭敬、親重；若餘人與相習近、親重者，則與同見，同彼所作；同彼所作者，長夜當得不饒益苦。是故我於彼長老，初不讚歎，以其初始不樂學戒故。 ^830-11a

如長老，中年、少年，亦如是。 ^830-11b

若是上座長老，初始重於戒學，讚歎制戒，如是長老我所讚歎，以其初始樂〔學戒〕故。大師所讚歎者，餘人亦當與相習近、親重，同其所見；同其所見故，於未來世，彼當長夜以義饒益。是故於彼長老比丘，常當讚歎，以初始樂學戒故。 ^830-12a

中年、少年，亦復如是。」 ^830-12b

佛說此經已，諸比丘聞佛所說，歡喜奉行。^830-13

## 戒經 ^s831

如是我聞：一時，佛住舍衛國祇樹給孤獨園。 ^831-1

爾時，世尊告諸比丘：「若諸上座長老比丘，初始不樂學戒，不重於戒，見餘比丘初樂學戒、重於戒、讚歎制戒者，彼亦不隨時讚歎。我於此等比丘所，亦不讚歎，以其初始不樂學戒故。
所以者何？若大師讚歎彼者，餘人當復習近、親重，同其所見；以同其所見故，長夜當受不饒益苦。是故，我於〔彼長老 ，初不讚歎，以其初始不樂學戒故。〕 ^831-2a

中年、少年，亦復如是。 ^831-2b

樂學戒者，如前說。」 ^831-3

佛說此經已，諸比丘聞佛所說，歡喜奉行。^831-4

##  【S增三.88】學經 ^s832

如是我聞：一時，佛住舍衛國祇樹給孤獨園。 ^832-1

爾時，世尊告諸比丘：「有三學。何等為三？ ^832-2

謂增上戒學、增上意學、增上慧學。 ^832-3

何等為增上戒學？ ^832-4a

若比丘住於戒，波羅提木叉，具足威儀、行處，見微細罪則生怖畏，受持學戒，是名增上戒學。 ^832-4b

何等為增上意學？ ^832-5a

若比丘離諸惡不善法，有覺有觀，離生喜樂，初禪具足住；乃至第四禪具足住，是名增上意學。 ^832-5b

何等為增上慧學？ ^832-6a

若比丘，此苦聖諦如實知，此苦集聖諦、此苦滅聖諦、此苦滅道跡聖諦如實知，是名增上慧學。」 ^832-6b

佛說此經已，諸比丘聞佛所說，歡喜奉行。 ^832-7

三學餘經，如前念處說。 ^832-8a

如禪，如是無量、無色。 ^832-8b

如四聖諦，如是四念處、四正斷、四如意足、五根、五力、七覺分、八聖道、四道、四法句、止觀修習，亦如是說。
不壞淨相應/證淨相應^832-8

## 離車經 ^s833c

如是我聞：一時，佛住毘舍離國獼猴池側重閣講堂。 ^833-1

時有善調象師離車，名曰難陀，來詣佛所，稽首佛足，退坐一面。 ^833-2

爾時，世尊告離車難陀言：「若聖弟子成就四不壞淨者，欲求壽命，即得壽命；求好色、力、樂、辯、自在即得。何等為四？ ^833-3

謂佛不壞淨成就，法、僧不壞淨，聖戒成就。 ^833-4

我見是聖弟子，於此命終，生於天上，於天上得十種法。何等為十？得天壽、天色、天名稱、天樂、天自在、天色、聲、香、味、觸。 ^833-5

若聖弟子於天上命終，來生人中者，我見彼十事具足。何等為十？人間壽命、人好色、名稱、樂、自在、色、聲、香、味、觸。我說彼多聞聖弟子，不由他信、不由他欲、不從他聞、不取他意、不因他思，我說彼有如實正慧知見。」 ^833-6

爾時，難陀有從者白難陀言：「浴時已到，今可去矣。」 ^833-7

難陀答言：「我今不須人間澡浴，我今於此勝妙法以自沐浴，所謂於世尊所得清淨信樂。」 ^833-8

爾時離車調象師難陀，聞佛所說，歡喜隨喜，從座起，作禮而去。^833-9

## 不貧經 ^s834

如是我聞：一時，佛住毘舍離國獼猴池側重閣講堂。 ^834-1

爾時，世尊告諸比丘：「若聖弟子成就四不壞淨者，不於人中貧活而活，不寒乞自然富足。何等為四？ ^834-2

謂於佛不壞淨成就，法、僧不壞淨，〔聖戒〕成就。 ^834-3

是故，比丘！當如是學：我當成就於佛不壞淨，法、僧不壞淨，聖戒成就。」 ^834-4

佛說此經已，諸比丘聞佛所說，歡喜奉行。^834-5

## 轉輪王經 ^s835

如是我聞：一時，佛住舍衛國祇樹給孤獨園。 ^835-1

爾時，世尊告諸比丘：「轉輪王七寶具足成就，人中四種神力，王四天下；身壞命終，生於天上。雖復轉輪聖王七寶具足，成就人間神力，王四天下，身壞命終得生天上，然猶未斷地獄、畜生、餓鬼惡趣之苦。
所以者何？ ^835-2a

以轉輪王不得於佛不壞淨，法、僧不壞淨，聖戒不成就故。 ^835-2b

多聞聖弟子，持糞掃衣，家家乞食，草蓐臥具，而彼多聞聖弟子，解脫地獄、畜生、餓鬼惡趣之苦。
所以者何？ ^835-3a

以彼多聞聖弟子，於佛不壞淨，法、僧不壞淨，聖戒成就。 ^835-3b

是故諸比丘當作是學：於佛不壞淨，法、僧不壞淨，聖戒成就。」 ^835-4

佛說此經已，諸比丘聞佛所說，歡喜奉行。^835-5

## 四不壞淨經 ^s836

如是我聞：一時，佛住舍衛國祇樹給孤獨園。 ^836-1

爾時，世尊告諸比丘：「汝等當起哀愍心、慈悲心，若有人於汝等所說樂聞、樂受者，汝當為說四不壞淨，令入、令住。何等為四？ ^836-2

於佛不壞淨、於法不壞淨、於僧不壞淨、於聖戒成就。
所以者何？ ^836-3

若四大──地、水、火、風有變易增損，此四不壞淨未嘗增損變異。 ^836-4

彼無增損變異者，謂多聞聖弟子，於〔佛不壞淨，法、僧不壞淨、聖戒成就〕，若墮地獄、畜生、餓鬼者，無有是處。 ^836-5

是故諸比丘當作是學：我當成就於佛不壞淨，法、僧不壞淨，聖戒成就；亦當建立餘人令成就。」 ^836-6

佛說此經已，諸比丘聞佛所說，歡喜奉行。^836-7

## 過患經 ^s837

如是我聞：一時，佛住舍衛國祇樹給孤獨園。 ^837-1

爾時，世尊告諸比丘：「若信人者，生五種過患。 ^837-2

彼人或時犯戒違律，為眾所棄。恭敬其人者，當作是念：此是我師，我所敬重，眾僧棄薄，我今何緣入彼塔寺！不入塔寺已，不敬眾僧；不敬僧已，不得聞法；不聞法已，退失善法，不得久住於正法中，是名信敬人〔故〕生初過患。 ^837-3a

復次，敬信人者，所敬之人犯戒違律，眾僧為作不見舉。敬信彼人者，當作是念：此是我師，我所〔敬重〕，而今眾僧作不見舉，我今何緣復入塔寺！不入塔寺已，不敬眾僧；不敬眾僧已，不得聞法；不聞法已，退失善法，不得久住於正法中，是名敬信人故生第二過患。 ^837-3b

復次，彼人若持衣缽，餘方遊行。敬彼人者而作是念：我所敬人，著衣持缽，人間遊行，我今何緣入彼塔寺！不入塔寺已，不得恭敬眾僧；不敬眾僧已，不得聞法；不聞法已，退失善法，不得久住於正法中，是名敬信人故生第三過患。 ^837-3c

復次，彼所信敬人，捨戒還俗。敬信彼人者而作是念：彼是我師，我所敬重，捨戒還俗，我今不應入彼塔寺。不入寺已，不敬眾僧；不敬僧已，不得聞法；不聞法已，退失善法，不得久住於正法中，是名敬信人故生第四過患。 ^837-3d

復次，彼所信敬人，身壞命終。敬信彼人者而作是念：彼是我師，我所敬重，今已命終，我今何緣入彼塔寺！不入寺故，不得敬僧；不敬僧已，不得聞法；不聞法故退失善法，不得久住於正法中，是名敬信人故生第五過患。 ^837-3e

是故諸比丘當如是學：我當成就於佛不壞淨，於法、僧不壞淨，聖戒成就。」 ^837-4

佛說此經已，諸比丘聞佛所說，歡喜奉行。^837-5

## 食經 ^s838

如是我聞：一時，佛住舍衛國祇樹給孤獨園。 ^838-1

爾時，世尊告諸比丘：「有四種食，長養眾生四大，增長攝受。何等為四？ ^838-2a

謂摶食、觸食、意思食、識食。 ^838-2b

如是福德潤澤，為安樂食。何等為四？ ^838-3a

謂於佛不壞淨，於法、僧不壞淨，聖戒成就。 ^838-3b

是故諸比丘當作是學：我當成就於佛不壞淨，於法、僧不壞淨，聖戒成就。」 ^838-4

佛說此經已，諸比丘聞佛所說，歡喜奉行。^838-5

## 戒經 ^s839

如是我聞：一時，佛住舍衛國祇樹給孤獨園。 ^839-1

爾時，世尊告諸比丘：如上說。 ^839-2

差別者：「於佛不壞淨成就者，為聞法，眾僧所念，聖戒成就。」 ^839-3

佛說此經已，諸比丘聞佛所說，歡喜奉行。 ^839-4

次經亦如上說。（戒經） ^839-5

差別者：「若於佛不壞淨成就者；法；僧；慳垢纏眾生離慳垢心，在家而住解脫心施、常行樂施、常樂於捨、行平等施；聖戒成就。」 ^839-6

佛說此經已，諸比丘聞佛所說，歡喜奉行。 ^839-7

次經亦如上說。（潤澤經） ^839-8

差別者：「如是聖弟子，四種福德潤澤、善法潤澤、攝受稱量功德，不可稱量爾所〔福〕、爾所果、爾所福果集，然彼得眾多福利，是大功德聚數。 ^839-9

譬如五河合流，謂恆河、耶菩那、薩羅由、伊羅跋提、摩醯，於彼諸水，無能度量百瓶、千瓶、百千萬瓶者，然彼水多，是大水聚數。 ^839-10

如是聖弟子成就四功德潤澤者，無能度量其福多少，然彼多福，是大功德聚數。 ^839-11

是故諸比丘當作是學：我當成就於佛不壞淨，於法、僧不壞淨，聖戒成就。」 ^839-12

爾時，世尊即說偈言：
眾吉之巨海，自淨能淨彼，汪洋而平流，實諸百川長。
一切諸江河，群生之所依，悉歸於大海，此身亦復然，
施戒修功德，百福流所歸。 ^839-13

〔佛說此經已，諸比丘聞佛所說，歡喜奉行。〕^839-14

## 婆羅門經 ^s842

如是我聞：一時，佛住舍衛國祇樹給孤獨園。 ^842-1

爾時，世尊告諸比丘：「婆羅門者說虛偽道，愚癡、惡邪、不正趣向，非智等覺向於涅槃。彼作如是化諸弟子：於十五日，以胡麻屑、菴羅摩羅屑，沐浴身體，著新劫貝，頭垂長縷，牛屎塗地而臥於上。言：善男子！晨朝早起，脫衣舉著一處，裸其形體，向東方馳走，正使道路逢兇象、惡馬、狂牛、猘狗、棘刺、叢林、坑澗、深水，直前莫避，遇害死者，必生梵天。是名外道愚癡、邪見，非智等覺向於涅槃。 ^842-2

我為弟子說平正路，非愚癡，向智慧等覺，向於涅槃，謂八聖道：正見乃至正定。」 ^842-3

佛說此經已，諸比丘聞佛所說，歡喜奉行。^842-4

## 舍利弗經 ^s843

如是我聞：一時，佛住舍衛國祇樹給孤獨園。 ^843-1

爾時，世尊告尊者舍利弗：「所謂流者，何等為流？」 ^843-2

舍利弗白佛言：「世尊所說流者，謂八聖道。」 ^843-3

復問舍利弗：「〔所謂〕入流分，何等為入流分？」 ^843-4

舍利弗白佛言：「世尊！有四種入流分。何等為四？謂親近善男子、聽正法、內正思惟、法次法向。」 ^843-5

復問舍利弗：「入流者，成就幾法？」 ^843-6

舍利弗白佛言：「有四分成就入流者。何等為四？謂於佛不壞淨、於法不壞淨、於僧不壞淨、聖戒成就。」 ^843-7

佛告舍利弗：「如汝所說，流者謂八聖道。 ^843-8a

入流分者有四種，謂親近善男子、聽正法、內正思惟、法次法向。 ^843-8b

入流者成就四法，謂於佛不壞淨、於法不壞淨、於僧不壞淨、聖戒成就。」 ^843-8c

佛說此經已，尊者舍利弗聞佛所說，歡喜奉行。^843-9

## 舍利弗經 ^s844

如是我聞：一時，佛住舍衛國祇樹給孤獨園。 ^844-1

爾時，尊者舍利弗詣尊者阿難所，問訊慰勞已，退住一面。尊者舍利弗語尊者阿難：「欲有所問，寧有閑暇為記說不？」 ^844-2

尊者阿難語舍利弗：「隨意所問，知者當答。」 ^844-3

舍利弗問尊者阿難：「為斷幾法，如來、應、等正覺所知所見，記說彼人得須陀洹，不墮惡趣法，決定向正覺，七有天人往生，究竟苦邊？」 ^844-4

尊者阿難語尊者舍利弗：「斷四法、成就四法，如來、應、等正覺，記說彼人得須陀洹，不墮惡趣法，決定向三菩提，七有天人往生，究竟苦邊。何等為四？ ^844-5

謂聖弟子，於佛不信住則已斷、已知，成就於佛不壞淨。 ^844-6a

於法、僧不信，惡戒，彼則已斷、已知，成就法、僧不壞淨，及聖戒成就。 ^844-6b

如是四法斷、四法成就，如來、應、等正覺所知所見，記說彼人得須陀洹，不墮惡趣法，決定正向三菩提，七有天人往生，究竟苦邊。」 ^844-7

〔尊者舍利弗語尊者阿難〕：「如是！如是！四法斷、四法成就，如來、應、等正覺所知所見，記說彼人得須陀洹，決定正向三菩提，七有天人往生，究竟苦邊。」 ^844-8

時二正士共論議已，展轉隨喜，從座起去。^844-9

## 恐怖經 ^s845

如是我聞：一時，佛住舍衛國祇樹給孤獨園。 ^845-1

爾時，世尊告諸比丘：「若比丘於五恐怖、怨對休息，三事決定不生疑惑，如實知見賢聖正道，彼聖弟子能自記說：地獄、畜生、餓鬼惡趣已盡，得須陀洹，不墮惡趣法，決定正向三菩提，七有天人往生，究竟苦邊。 ^845-2

何等為五恐怖、怨對休息？ ^845-3

若殺生因緣罪，怨對恐怖生，若離殺生者，彼殺生罪怨對因緣生恐怖休息。 ^845-4a

若偷盜、邪淫、妄語、飲酒罪，怨對因緣生恐怖，彼若離偷盜、邪淫、妄語、飲酒罪，怨對者因緣恐怖休息。 ^845-4b

是名罪怨對因緣生五恐怖休息。 ^845-5

何等為三事決定，不生疑惑？ ^845-6

謂於佛決定離於疑惑。 ^845-7a

於法、僧決定離疑惑。 ^845-7b

是名三法決定離疑惑。 ^845-8

何等名為聖道如實知見？ ^845-9

謂此苦聖諦如實知，此苦集聖諦、此苦滅聖諦、此苦滅道跡聖諦如實知。 ^845-10

是名聖道如實知見。 ^845-11

若於此五恐怖罪怨對休息，於三法決定離疑惑，於〔聖道〕如實知見，是聖弟子能自記說：我地獄盡，畜生、餓鬼惡趣盡，得須陀洹，不墮惡趣法，決定正趣三菩提，七有天人往生，究竟苦邊。」 ^845-12

佛說此經已，諸比丘聞佛所說，歡喜奉行。^845-13

## 恐怖經 ^s846

如是我聞：一時，佛住舍衛國祇樹給孤獨園。 ^846-1

爾時，世尊告諸比丘：如上說。 ^846-2

差別者：「何等為聖道如實知見？ ^846-3

謂八聖道：正見乃至正定。」 ^846-4

次經亦如是說。 ^846-5

差別者：「何等為聖道如實知見？ ^846-6

謂十二支緣起如實知見，如所說：是事有故是事有，是事起故是事起，如緣無明行，緣行識，緣識名色，緣名色六入處，緣六入處觸，緣觸受，緣受愛，緣愛取，緣取有，緣有生，緣生老病死、憂悲惱苦。 ^846-7

是名聖弟子如實知見。」 ^846-8

佛說此經已，諸比丘聞佛所說，歡喜奉行。^846-9

## 天道經 ^s847

如是我聞：一時，佛住舍衛國祇樹給孤獨園。 ^847-1

爾時，世尊告諸比丘：「有四種諸天天道，未淨眾生令淨，已淨者重令淨。何等為四？ ^847-2

謂聖弟子，於佛不壞淨，於法、僧不壞淨，聖戒成就，是名四種諸天天道，未淨眾生令淨，已淨者重令淨。」 ^847-3

佛說此經已，諸比丘聞佛所說，歡喜奉行。^847-4

## 天道經 ^s848

如是我聞：一時，佛住舍衛國祇樹給孤獨園。 ^848-1

爾時，世尊告諸比丘：「有四種諸天天道。何等為四？ ^848-2

謂聖弟子念如來事：如是如來、應、等正覺、明行足、善逝、世間解、無上士、調御丈夫、天人師、佛、世尊。於此如來事，生隨喜心，隨喜已心歡悅，心歡悅已身猗息，身猗息已覺受樂，覺受樂已三昧定。三昧定已，聖弟子作如是學：何等為諸天天道？復作是念：我聞無恚為上諸天天道。作是念：我從今日，於世間若怖、若安，不起瞋恚，我但當自受純一滿淨諸天天道。是名第一諸天天道，未淨眾生令淨，已淨者重令淨。 ^848-3a

復次，比丘！聖弟子念於法事：謂如來說正法律，現法、離諸熾然、不待時節、通達涅槃、即身觀察、緣自覺知。如是知法事已，心生隨喜，隨喜已身猗息，身猗息已覺受樂，覺受樂已三昧定。三昧定已，聖弟子作如是學：何等為諸天天道？復作是念：我聞無恚為上諸天天道。我從今日，於此世間，若怖、若安，不起瞋恚，我當受持純一滿淨諸天天道，是名第二諸天天道。 ^848-3b

復次，比丘！若於僧事起於正念：謂世尊弟子僧，正直、等向，所應恭敬、尊重、供養，無上福田。彼如是於諸僧事正憶念已，心生隨喜，心隨喜已得歡悅，歡悅已身猗息，身猗息已覺受樂，覺受樂已三昧定。三昧定已，彼聖弟子作如是學：何等諸天天道？復作是念：我聞諸天無恚為上諸天天道。我從今日，於諸世間，若怖、若安，不起瞋恚，我但當受持純一滿淨諸天天道，是名第三諸天天道。 ^848-3c

復次，比丘！謂聖弟子自念所有戒事，隨憶念言：我於此不缺戒、不汙戒、不雜戒、明智所歎戒、智者不厭戒，於如是等戒事正憶念已，心生隨喜，隨喜已歡悅，歡悅已身猗息，身猗息已覺受樂，覺受樂已三昧定。三昧定已，聖弟子作是念：何等為諸天天道？復作是念：我聞諸天無恚為上。我從今日，於諸世間，若怖、若安，不起瞋恚，我當受持純一滿淨諸天天道。是名第四諸天天道，未淨眾生令淨，已淨者重令淨。」 ^848-3d

佛說此經已，諸比丘聞佛所說，歡喜奉行。^848-4

## 天道經 ^s849

如是我聞：一時，佛住舍衛國祇樹給孤獨園。 ^849-1

爾時，世尊告諸比丘：「有四種諸天天道，未淨眾生令淨，已淨者增其淨。何等為四？ ^849-2

謂聖弟子念如來事：如是如來、應、等正覺、明行足、善逝、世間解、無上士、調御丈夫、天人師、佛、世尊。彼如是念如來事已，則斷惡貪，及斷心惡不善過。念如來故，心生隨喜，心隨喜已則歡悅，歡悅已身猗息，身猗息已覺受樂，覺受樂已三昧定。三昧定已，聖弟子作如是學：何等為諸天天道？復作是念：我聞無恚為上諸天天道。我從今日，於諸世間，若怖、若安，不起瞋恚，但當受持純一滿淨諸天天道。 ^849-3a

如是法、僧，聖戒成就，亦如是說。」 ^849-3b

佛說此經已，諸比丘聞佛所說，歡喜奉行。^849-4

## 天道經 ^s850

如是我聞：一時，佛住舍衛國祇樹給孤獨園。 ^850-1

爾時，世尊告諸比丘：「有四種諸天天道，未淨眾生令淨，已淨者增其淨。何等為四？ ^850-2

謂聖弟子念如來事：如是如來、應、等正覺、明行足、善逝、世間解、無上士、調御丈夫、天人師、佛、世尊。彼聖弟子念如來事已，〔心離〕貪欲纏、瞋恚、愚癡纏；其心正直，念如來事，是聖弟子得法流水，得義流水，得念如來饒益隨喜。隨喜已生歡悅，歡悅已身猗息，身猗息已覺受樂，覺受樂已三昧定。三昧定已，是聖弟子作如是學：何等為諸天天道？復作是念：我聞無恚為上諸天天道，我從今日，於諸世間不起瞋恚，純一滿淨諸天天道。 ^850-3a

如是法、僧，聖戒成就，亦如是說。」 ^850-3b

佛說此經已，諸比丘聞佛所說，歡喜奉行。^850-4

## 法鏡經 ^s851

如是我聞：一時，佛住舍衛國祇樹給孤獨園。 ^851-1

爾時，世尊告諸比丘：「我今當說《法鏡經》。諦聽！善思！當為汝說。何等為《法鏡經》？ ^851-2

謂聖弟子於佛不壞淨，於法、僧不壞淨，聖戒成就，是名《法鏡經》。」 ^851-3

佛說此經已，諸比丘聞佛所說，歡喜奉行。^851-4

## 法鏡經 ^s852

如是我聞：一時，佛住舍衛國祇樹給孤獨園。 ^852-1

時有眾多比丘，著衣持缽，入舍衛城乞食。乞食時，聞難屠比丘命終、難陀比丘尼命終、善生優婆塞命終、善生優婆夷命終。 ^852-2

乞食已，還精舍，舉衣缽，洗足已，詣佛所，稽首禮足，退坐一面，白佛言：「世尊！我今晨朝入舍衛城乞食，聞難屠比丘、難陀比丘尼、善生優婆塞、善生優婆夷命終。世尊！彼四人命終，應生何處？」 ^852-3

佛告諸比丘：「彼難屠比丘、難陀比丘尼，諸漏已盡，無漏心解脫，慧解脫，現法自知作證：我生已盡、梵行已立、所作已作、自知不受後有。 ^852-4

善生優婆塞、善生優婆夷，五下分結盡，得阿那含，生於天上而般涅槃，不復還生此世。」 ^852-5

爾時，世尊告諸比丘：「我今當為汝說《法鏡經》：於佛不壞淨，乃至聖戒成就，是名《法鏡經》。」 ^852-6

佛說此經已，諸比丘聞佛所說，歡喜奉行。^852-7

## 法鏡經 ^s853

如是我聞：一時，佛住舍衛國祇樹給孤獨園。如上廣說。 ^853-1

差別者：有異比丘、異比丘尼、異優婆塞、異優婆夷命終，亦如上說。^853-2

## 那梨迦經 ^s854

如是我聞：一時，佛住那梨迦聚落繁耆迦精舍。 ^854-1

爾時，那梨迦聚落多人命終。 ^854-2

時有眾多比丘，著衣持缽，入那梨迦聚落乞食。聞那梨迦聚落：罽迦舍優婆塞命終，尼迦吒、佉楞迦羅、迦多梨沙、婆闍露、優婆闍露、梨色吒、阿梨色吒、跋陀羅須跋陀羅、耶舍、耶輸陀、耶舍鬱多羅，悉皆命終。 ^854-3

聞已，還精舍，舉衣缽，洗足已，詣佛所，稽首佛足，退坐一面，白佛言：「世尊！我等眾多比丘，晨朝入那梨迦聚落乞食，聞罽迦舍優婆塞等命終。世尊！彼等命終，當生何處？」 ^854-4

佛告諸比丘：「彼罽迦舍等，已斷五下分結，得阿那含，於天上般涅槃，不復還生此世。」 ^854-5

諸比丘白佛：「世尊！復有過二百五十優婆塞命終，復有五百優婆塞，於此那梨迦聚落命終。〔世尊！彼等命終，當生何處？〕」 ^854-6

佛告諸比丘：「〔此那梨迦聚落，過二百五十優婆塞命終，皆三結盡，貪、恚、癡薄，得斯陀含，當受一生，究竟苦邊；復有五百優婆塞，於此那梨迦聚落命終，三結盡，得須陀洹，不墮惡趣法，決定正向三菩提，七有天人往生，究竟苦邊。〕 ^854-7

汝等隨彼命終、彼命終而問者，徒勞耳！非是如來所樂答者。夫生者有死，何足為奇！如來出世及不出世，法性常住。 ^854-8

彼如來自知成等正覺，顯現、演說、分別、開示，所謂是事有故是事有，是事起故是事起，緣無明有行，乃至緣生有老病死、憂悲惱苦，如是苦陰集。無明滅則行滅，乃至生滅則老病死、憂悲惱苦滅，如是苦陰滅。 ^854-8

今當為汝說《法鏡經》，諦聽！善思！當為彼說。何等為《法鏡經》？謂聖弟子於佛不壞淨，於法、僧不壞淨，聖戒成就。」 ^854-9

佛說此經已，諸比丘聞佛所說，歡喜奉行。^854-10

## 難提經 ^s855

如是我聞：一時，佛住舍衛國祇樹給孤獨園。 ^855-1

時有難提優婆塞，來詣佛所，稽首佛足，退坐一面，白佛言：「世尊！若聖弟子，於此五根一切時不成就者，為放逸、為不放逸？」 ^855-2

佛告難提：「若於此五根一切時不成就者，我說此等為凡夫數。若聖弟子不成就者，為放逸，〔非〕不放逸。 ^855-3

難提！若聖弟子，於佛不壞淨成就而不上求，不於空閑林中，若露地坐，晝夜禪思，精勤修習勝妙出離，饒益隨喜；彼不隨喜已歡喜不生，歡喜不生已身不猗息，身不猗息已苦覺則生，苦覺生已心不得定。心不得定者，是聖弟子名為放逸。 ^855-4a

於法、僧不壞淨，聖戒成就，亦如是說。 ^855-4b

如是難提！若聖弟子成就於佛不壞淨，其心不起知足想，於空閑林中，樹下、露地，晝夜禪思，精勤方便，能起勝妙出離隨喜；隨喜已生歡喜，生歡喜已身猗息，身猗息已覺受樂，覺受樂已心則定。若聖弟子心定者，名不放逸。 ^855-5a

法、僧不壞淨，聖戒成就，亦如是說。」 ^855-5b

佛說此經已，難提優婆塞聞佛所說，歡喜隨喜，從座起，禮佛足而去。^855-6

## 難提經 ^s856

如是我聞：一時，佛住舍衛國祇樹給孤獨園。 ^856-1

時有釋氏難提，來詣佛所，稽首佛足，退坐一面，白佛言：「世尊！若聖弟子於四不壞淨一切時不成就者，是聖弟子為是放逸，為不放逸？」 ^856-2

佛告釋氏難提：「若於四不壞淨一切時不成就者，我說是等為外凡夫數。 ^856-3

釋氏難提！若聖弟子放逸、不放逸，今當說」，廣說如上。 ^856-4

佛說此經已，釋氏難提聞佛所說，歡喜隨喜，從座起，作禮而去。^856-5

## 難提經 ^s857

如是我聞：一時，佛住舍衛國祇樹給孤獨園。前三月夏安居竟。 ^857-1

有眾多比丘集於食堂，為佛縫衣。如來不久作衣竟，當著衣持缽，出精舍，人間遊行。 ^857-2

時釋氏難提，聞眾多比丘集於食堂，為佛縫衣；如來不久作衣竟，著衣持缽，人間遊行。 ^857-3

釋氏難提聞已，來詣佛所，稽首禮足，退坐一面，白佛言：「世尊！我今四體支解，四方易韻，先所聞法，今悉迷忘。聞眾多比丘集於食堂，為世尊縫衣，言如來不久作衣竟，著衣持缽，人間遊行。是故我今心生大苦，何時當復得見世尊及諸知識比丘！」 ^857-4

佛告釋氏難提：「汝見佛、若不見佛，若見知識比丘、若不見，汝當隨時修習五種歡喜之處。何等為五？ ^857-5

汝當隨時念如來事：如來、應、等正覺、明行足、善逝、世間解、無上士、調御丈夫、天人師、佛、世尊； ^857-6a

法事； ^857-6b

僧事； ^857-6c

自持戒事； ^857-6d

自行世事，隨時憶念：我得己利，我於慳垢眾生所，當多修習離慳垢住，修解脫施、捨施、常熾然施、樂於捨、平等惠施、常懷施心。 ^857-6e

如是釋氏難提！此五支定，若住、若行、若坐、若臥，乃至妻子俱，常當繫心此三昧念。」 ^857-7

佛說此經已，釋氏難提聞佛所說，歡喜隨喜，作禮而去。^857-8

## 難提經 ^s858

如是我聞：一時，佛住舍衛國祇樹給孤獨園。前三月夏安居。 ^858-1

時有釋氏難提，聞佛於舍衛國祇樹給孤獨園，前三月結夏安居。聞已作是念：我當往彼，并復於彼造作供養眾事，供給如來及比丘僧。即到彼。 ^858-2

三月竟時，眾多比丘集於食堂，為世尊縫衣，而作是言：如來不久作衣竟，著衣持缽，人間遊行。 ^858-3

時釋氏難提，聞眾多比丘集於食堂，言如來不久作衣竟，著衣持缽，人間遊行。聞已，來詣佛所，稽首禮足，退住一面，白佛言：「世尊！我今四體支解、四方易韻，先所受法，今悉迷忘。我聞世尊人間遊行，我何時當復更見世尊及諸知識比丘！」 ^858-4

佛告釋氏難提；「若見如來、若不見，若見知識比丘、若不見，汝當隨時修於六念。何等為六？ ^858-5

當念如來、法、僧事、自所持戒、自所行施，及念諸天。」 ^858-6

佛說此經已，釋氏難提聞佛所說，歡喜隨喜，作禮而去。^858-7

## 梨師達多經 ^s859

如是我聞：一時，佛住舍衛國祇樹給孤獨園。前三月結夏安居，如前說。 ^859-1

差別者：時有長者，名梨師達多及富蘭那，兄弟二人，聞眾多比丘集於食堂，為世尊縫衣，如上《難提修多羅》廣說。 ^859-2

佛說此經已，梨師達多長者及富蘭那，聞佛所說，歡喜隨喜，從座起，作禮而去。^859-3

## 田業經 ^s860

如是我聞：一時，佛住舍衛國祇樹給孤獨園。前三月結夏安居竟。 ^860-1

眾多比丘集於食堂，為世尊縫衣。 ^860-2

時有長者梨師達多，及富蘭那兄弟二人，於鹿徑澤中修治田業。聞眾多比丘，在於食堂，為世尊縫衣。言如來不久作衣竟，著衣持缽，人間遊行。 ^860-3

聞已，語一士夫言：「汝今當往詣世尊所，瞻視世尊。若必去者，速來語我！」 ^860-4

時彼士夫，即受教敕，往到一處，見世尊出，即速來還，白梨師達多及富蘭那：「世尊已來，及諸大眾。」 ^860-5

時梨師達多及富蘭那，往迎世尊。 ^860-6

世尊遙見梨師達多及富蘭那，隨路而來，即出路邊，敷尼師壇，正身端坐。 ^860-7

梨師達多及富蘭那，稽首佛足，退坐一面，白佛言：「世尊！我今四體支解，四方易韻，所憶念事，今悉迷忘。何時當復得見世尊，及諸知識比丘？世尊今出至拘薩羅，從拘薩羅至伽尸，從伽尸至摩羅，從摩羅至摩竭陀，從摩竭陀至殃伽，從殃伽至修摩，從修摩至分陀羅，從分陀羅至迦陵伽。是故我今極生憂苦，何時當復得見世尊及諸知識比丘？」 ^860-8

佛告梨師達多及富蘭那：「汝見如來及不見如來，見諸知識比丘及不見，汝且隨時修習六念。何等為六？汝當念如來事，廣說乃至念天。然其長者！在家〔憒鬧〕，在家染著，出家空閑；難可俗人處於非家，一向鮮潔，純一滿淨，梵行清白。」 ^860-9

長者白佛：「奇哉！世尊！善說此法。在家〔憒鬧〕，在家染著，出家空閑；難可俗人處於非家，一向鮮潔，純一滿淨，梵行清白。 ^860-10

我是波斯匿王大臣，波斯匿王欲入園觀，令我乘於大象，載王第一宮女。一在我前，一在我後，我坐其中。象下坡時，前者抱〔我頸〕，後者攀我背；象上坡時，後者抱〔我項〕，前者攀我衿。彼諸婇女，為娛樂王故，衣繒綵衣，著眾妙香，瓔珞莊嚴。 ^860-11

我與同遊，常護三事：一者、御象恐失正道；二、自護心恐生染著；三、自護持恐其顛墜。世尊！我於爾時，於王婇女，無一剎那不正思惟。」 ^860-12

佛告長者：「善哉！善哉！能善護心。」 ^860-13

長者白佛：「我在家中所有財物，常與世尊及諸比丘、比丘尼、優婆塞、優婆夷等共受用，不計我所。」 ^860-14

佛告長者：「善哉！善哉！汝拘薩羅國錢財巨富，無有與汝等者，而能於財不計我所！」 ^860-15

爾時，世尊為彼長者種種說法，示、教、照、喜；示、教、照、喜已，從座而去。
――――^860-16

## 兜率天經 ^s861

如是我聞：一時，佛住舍衛國祇樹給孤獨園。 ^861-1

爾時，世尊告諸比丘：「人間四百歲，是兜率陀天上一日一夜；如是三十日一月，十二月一歲，兜率陀天壽四千歲。 ^861-2

愚癡無聞凡夫，於彼命終，生地獄、畜生、餓鬼中。 ^861-3

多聞聖弟子，於彼命終，不生地獄、畜生、餓鬼中。」 ^861-4

佛說此經已，諸比丘聞佛所說，歡喜奉行。^861-5

## 化樂天經 ^s862

如是我聞：一時，佛住舍衛國祇樹給孤獨園。 ^862-1

爾時，世尊告諸比丘：「人間八百歲，是化樂天上一日一夜；如是三十日一月，十二月一歲，化樂天壽八干歲。 ^862-2

愚癡無聞凡夫，於彼命終，生地獄、畜生、餓鬼中。 ^862-3a

多聞聖弟子，於彼命終，不生地獄、畜生、餓鬼中。」 ^862-3b

佛說此經已，諸比丘聞佛所說，歡喜奉行。^862-4

## 他化自在天經 ^s863

如是我聞，一時，佛住舍衛國祇樹給孤獨園。 ^863-1

爾時，世尊告諸比丘：「人間千六百歲，是他化自在天一日一夜；如是三十日一月，十二月一歲，他化自在天壽一萬六千歲。 ^863-2

愚癡無聞凡夫，於彼命終，生地獄、畜生、餓鬼中。 ^863-3a

多聞聖弟子，於彼命終，不生地獄、畜生、餓鬼中。」 ^863-3b

佛說此經已，諸比丘聞佛所說，歡喜奉行。 ^863-4

如佛說〔六經〕，如是異比丘問六經、佛問諸比丘六經，亦如是說。^863-5

## 初禪經 ^s864

如是我聞：一時，佛住舍衛國祇樹給孤獨園。 ^864-1

爾時，世尊告諸比丘：「若比丘，若行、若形、若相，離欲、惡不善法，有覺、有觀，離生喜、樂，初禪具足住。 ^864-2

彼不憶念如是行、如是形、如是相，然於彼色、受、想、行、識法，作如病、如癰、如刺、如殺，無常、苦、空、非我思惟，於彼法生厭、怖畏、防護。生厭、怖畏、防護已，以甘露門而自饒益，如是寂靜、如是勝妙，所謂捨離〔一切有餘〕、愛盡、無欲、滅盡、涅槃。」 ^864-3

佛說此經已，諸比丘聞佛所說，歡喜奉行。^864-4

## 解脫經 ^s865

如是我聞：一時，佛住舍衛國祇樹給孤獨園。 ^865-1

爾時，世尊告諸比丘：如上說。 ^865-2

差別者：「如是知、如是見已，欲有漏心解脫、有有漏心解脫、無明漏心解脫，解脫知見：我生已盡、梵行已立、所作已作、自知不受後有。」 ^865-3

佛說此經已，諸比丘聞佛所說，歡喜奉行。^865-4

## 中般涅槃經 ^s866

如是我聞：一時，佛住舍衛國祇樹給孤獨園。 ^866-1

爾時，世尊告諸比丘：如上說。 ^866-2

差別者：「若不得解脫，以欲法、念法、樂法故，取中般涅槃。 ^866-3

若不如是，或生般涅槃。 ^866-4

若不如是，或有行般涅槃。 ^866-5

若不如是，或無行般涅槃。 ^866-6

若不如是，或上流般涅槃。 ^866-7

若不如是，或復即以此欲法、念法、樂法功德，生大梵天中，或生梵輔天中，或生梵身天中。」 ^866-8

佛說此經已，諸比丘聞佛所說，歡喜奉行。^866-9

## 第二禪經 ^s867

如是我聞：一時，佛住舍衛國祇樹給孤獨園。 ^867-1

爾時，世尊告諸比丘：「若比丘如是行、如是形、如是相：息有覺、有觀，內淨、一心，無覺、無觀，定生喜、樂，第二禪具足住。 ^867-2

若不如是行、如是形、如是相憶念，而於色、受、想、行、識法思惟：如病、如癰、如刺、如殺，無常、苦、空、非我。於此等法，心生厭離、怖畏、防護。厭離、防護已，於甘露法界以自饒益，此則寂靜、此則勝妙，所謂捨離一切有餘、愛盡、無欲、滅盡、涅槃。」 ^867-3

佛說此經已，諸比丘聞佛所說，歡喜奉行。^867-4

## 解脫經 ^s868

如是我聞：一時，佛住舍衛國祇樹給孤獨園。 ^868-1

爾時，世尊告諸比丘：如上說。 ^868-2

差別者：「彼如是知、如是見，欲有漏心解脫、有有漏心解脫、無明漏心解脫，解脫知見：我生已盡、梵行已立、所作已作、自知不受後有。 ^868-3

若不解脫，而以彼法：欲法、念法、樂法，取中般涅槃。 ^868-4

若不爾者，取生般涅槃。 ^868-5

若不爾者，取有行般涅槃。 ^868-6

若不爾者，取無行般涅槃。 ^868-7

若不爾者，取上流般涅槃。 ^868-8

若不爾者，彼以欲法、念法、樂法，生自性光音天。 ^868-9

若不爾者，生無量光天。 ^868-10

若不爾者，生少光天。」 ^868-11

佛說此經已，諸比丘聞佛所說，歡喜奉行。^868-12

## 第三禪經 ^s869

如是我聞：一時，佛住舍衛國祇樹給孤獨園。 ^869-1

爾時，世尊告諸比丘：「若比丘如是行、如是形、如是相：離貪喜、捨住，正念、正智、覺身樂，聖人能說：能捨、念、樂住，第三禪具足住。 ^869-2

若不爾者，以如是行、如是形、如是相，於〔色〕、受、想、行、識法思惟：如病、如癰、如刺、如殺，乃至上流。 ^869-3

若不爾者，以彼法欲、法念、法樂，生遍淨天。 ^869-4

若不爾者，生無量淨天。 ^869-5

若不爾者，生少淨天。」 ^869-6

佛說此經已，諸比丘聞佛所說，歡喜奉行。^869-7

## 第四禪經 ^s870

如是我聞：一時，佛住舍衛國祇樹給弧獨園。 ^870-1

爾時，世尊告諸比丘：「若比丘如是行、如是形、如是相：離苦、息樂，前憂喜已滅，不苦不樂，捨、淨念、一心，第四禪具足住。 ^870-2

若不如是憶念，而於色、受、想、行、識思惟：如病、如癱、如刺、如殺，乃至上流般涅槃。 ^870-3

若不爾者，或生因性果實天。 ^870-4

若不爾者，生福生天。 ^870-5

若不爾者，生少福天。」 ^870-6

佛說此經已，諸比丘聞佛所說，歡喜奉行。 ^870-7

如四禪，如是四無色定，亦如是說。^870-8

## 風雲天經 ^s871

如是我聞：一時，佛住舍衛國祇樹給孤獨園。 ^871-1

爾時，世尊告諸比丘：「有風雲天，作是念：我今欲以神力遊戲。如是念時，風雲則起。」 ^871-2

如風雲天，如是焰電天、雷震天、雨天、晴天、寒天、熱天，亦如是說。 ^871-3

佛說此經已，諸比丘聞佛所說，歡喜奉行。 ^871-4

〔如佛〕說，如是異比丘問佛、佛問諸比丘，亦如是說。^871-5

## 傘蓋覆燈經 ^s872

如是我聞：一時，佛住舍衛國祇樹給孤獨園。 ^872-1

爾時，世尊於夜闇中，天時小雨，電光焰照。 ^872-2

佛告阿難：「汝可以傘蓋覆燈持出。」 ^872-3

尊者阿難即受教，以傘蓋覆燈，隨佛後行。至一處，世尊微笑。 ^872-4

尊者阿難白佛言：「世尊！不以無因緣而笑，不審世尊今日何因何緣而發微笑？」 ^872-5

佛告阿難：「如是，如是！如來不以無因緣而笑。汝今持傘蓋覆燈隨我而行。 ^872-6a

我見梵天，亦復如是，持傘蓋覆燈隨拘鄰比丘後行； ^872-6b

釋提桓因，亦復持傘蓋覆燈隨摩訶迦葉後行； ^872-6c

祑栗帝羅色吒羅天王，亦持傘蓋覆燈隨舍利弗後行； ^872-6d

毘樓勒迦天王，亦持傘蓋覆燈隨大目揵連後行； ^872-6e

毘樓匐叉天王，亦持傘蓋覆燈隨摩訶拘絺羅後行； ^872-6f

毘沙門天王，亦持傘蓋覆燈隨摩訶劫賓那後行。」 ^872-6g

佛說此經已，尊者阿難聞佛所說，歡喜奉行。^872-7

## 四種調伏經 ^s873

如是我聞：一時，佛住舍衛國祇樹給孤獨園。 ^873-1

爾時，世尊告諸比丘：「有四種善好調伏眾，何等為四？謂比丘調伏、比丘尼調伏、優婆塞調伏、優婆夷調伏，是名四眾。」 ^873-2

爾時，世尊即說偈言：
若才辯無畏，多聞通達法，行法次法向，是則為善眾。
比丘持淨戒，比丘尼多聞，優婆塞淨信，優婆夷亦然，
是名為善眾，如日光自照。是則善好僧，是則僧中好，
是法令僧好，如日光自照。 ^873-3

佛說此經已，諸比丘聞佛所說，歡喜奉行。 ^873-4

如調伏，如是辯、柔和、無畏、多聞、通達法、說法、法次法向、隨順法行，亦如是說。^873-5

## 三種子經 ^s874

如是我聞：一時，佛住舍衛國祇樹給孤獨園。 ^874-1

爾時，世尊告諸比丘：「有三種子，何等為三？有隨生子、有勝生子、有下生子。 ^874-2

何等為隨生子？謂子父母，不殺、不盜、不婬、不妄語、不飲酒，子亦隨學不殺、不盜、不婬、不妄語、不飲酒，是名隨生子。 ^874-3a

何等為勝生子？若子父毋，不受不殺、不盜、不婬、不妄語、不飲酒戒，子則能受不殺、不盜、不婬、不妄語、不飲酒戒，是名勝生子。 ^874-3b

云何下生子？若子父母，受不殺、不盜、不婬、不妄語、不飲酒戒，子不能受不殺、不盜、不婬、不妄語、不飲酒戒，是名下生子。」 ^874-3c

爾時，世尊即說偈言：
生隨及生上，智父之所欲，生下非所須，以不紹繼故。
為人法之子，當作優婆塞，於佛法僧寶，勤修清淨心，
雲除月光顯，光榮卷屬眾。 ^874-4

佛說此經已，諸比丘聞佛所說，歡喜奉行。 ^874-5

如五戒，如是信、戒、施、聞、慧經，亦如是說。^874-6

## 四正斷經 ^s875

如是我聞：一時，佛住舍衛國祇樹給孤獨園。 ^875-1

爾時，世尊告諸比丘：「有四正斷。何等為四？ ^875-2

一者、斷斷，二者、律儀斷，三者、隨護斷，四者、修斷。」 ^875-3

佛說此經已，諸比丘聞佛所說，歡喜奉行。^875-4

## 四正斷經 ^s876

如是我聞：一時，佛住舍衛國祇樹給孤獨園。 ^876-1

爾時，世尊告諸比丘：「有四正斷。何等為四？ ^876-2

一者、斷斷，二者、律儀斷，三者、隨護斷、四者、修斷。」 ^876-3

爾時，世尊即說偈言：
斷斷及律儀，隨護與修習，如此四正斷，諸佛之所說。 ^876-4

佛說此經已，諸比丘聞佛所說，歡喜奉行。^876-5

## 四正斷經 ^s877

如是我聞：一時，佛住舍衛國祇樹給孤獨園。 ^877-1

爾時，世尊告諸比丘：「有四正斷。何等為四？ ^877-2

一者、斷斷，二者、律儀斷，三者、隨護斷，四者、修斷。 ^877-3

云何為斷斷？謂〔比丘〕已起惡不善法斷，生欲方便，精勤攝受，是為斷斷。 ^877-4a

云何律儀斷？未起惡不善法不起，生欲方便，精勤攝受，是名律儀斷。 ^877-4b

云何隨護斷？未起善法令起，生欲方便，精勤攝受，是名隨護斷。 ^877-4c

云何修斷？已起善法增益修習，生欲方便，精勤攝受，是為修斷。」 ^877-4d

佛說此經已，諸比丘聞佛所說，歡喜奉行。^877-5

## 四正斷經 ^s878

如是我聞：一時，佛住舍衛國祇樹給孤獨園。 ^878-1

爾時，世尊告諸比丘：「有四正斷。何等為四？ ^878-2

一者、斷斷，二者、律儀斷，三者、隨護斷，四者、修斷。 ^878-3

云何為斷斷？謂比丘已起惡不善法斷，生欲方便，〔精勤攝受〕，是為斷斷。 ^878-4a

云何律儀斷？未起惡不善法不起，生欲方便，精勤攝受，是名律儀斷。 ^878-4b

云何隨護斷？未起善法令起，生欲方便，精勤攝受，是名隨護斷。 ^878-4c

云何修斷？已起善法增益修習，生欲方便，精勤攝受，是名修斷。」 ^878-4d

爾時，世尊即說偈言：
斷斷及律儀，隨護與修習，如此四正斷，諸佛之所說。 ^878-5

佛說此經已，諸比丘聞佛所說，歡喜奉行。^878-6

## 四正斷經 ^s879

如是我聞：一時，佛住舍衛國祇樹給孤獨園。 ^879-1

爾時，世尊告諸比丘：「有四正斷。何等為四？ ^879-2

一者、斷斷，二者、律儀斷，三者、隨護斷，四者、修斷。 ^879-3

云何斷斷？若比丘已起惡不善法斷，生欲方便，精勤攝受；未起惡不善法不起，生欲方便，精勤攝受；未生善法令起，生欲方便，精勤攝受；已生善法增益修習，生欲方便，精勤攝受，是名斷斷。 ^879-4a

云何律儀斷？若比丘善護眼根，隱密、調伏、進向；如是耳、鼻、舌、身、意根，善護、隱密、調伏、進向，是名律儀斷。 ^879-4b

云何隨護斷？若比丘於彼彼真實三昧相，善守護持，所謂青瘀相、脹相、膿相、壞相、食〔不淨〕相，修習守護，不令退沒，是名隨護斷。 ^879-4c

云何修斷？若比丘修四念處等，是名修斷。」 ^879-4d

爾時，世尊即說偈言：
斷斷、律儀斷，隨護、修習斷，此四種正斷，正覺之所說。
比丘勤方便，得盡於諸漏。 ^879-5

佛說此經已，諸比丘聞佛所說，歡喜奉行。 ^879-6

如四念處，如是四正斷、四如意足、五根、五力、七覺支、八道支、四道、四法句、〔止〕觀修習，亦如是說。^879-7

## 不放逸經 ^s880

如是我聞：一時，佛住舍衙國祇樹給孤獨園。 ^880-1

爾時，世尊告諸比丘：「譬如有人作世間建立，彼一切皆依於地。如是比丘修習禪法，一切皆依不放逸為根本、不放逸集、不放逸生、不放逸轉。比丘不放逸者，能修四禪。」 ^880-2

佛說此經已，諸比丘聞佛所說，歡喜奉行。^880-3

## 斷三經 ^s881

如是我聞：一時，佛住舍衛國祇樹給孤獨園。 ^881-1

爾時，世尊告諸比丘：如上說。 ^881-2

差別者：「如是比丘能斷貪欲、瞋恚、愚癡。」 ^881-3

佛說此經已，諸比丘聞佛所說，歡喜奉行。 ^881-4

如斷貪欲、瞋恚、愚癡，如是調伏貪欲、瞋恚、愚癡，貪欲究竟、瞋恚、愚癡究竟，出要、遠離、涅槃，亦如是說。^881-5

## 不放逸根本經 ^s882

如是我聞：一時，佛住舍衛國祇樹給孤獨園。 ^882-1

爾時，世尊告諸比丘：「譬如百草、藥木，皆依於地而得生長。如是種種善法，皆依不放逸為本。如上說，乃至涅槃。 ^882-2

譬如黑沉水香，是眾香之上。如是種種善法，不放逸最為其上。〔如上說，乃至涅槃。〕 ^882-3

譬如堅固之香，赤栴檀為第一。如是一切善法，一切皆不放逸為根本。如是乃至涅槃。 ^882-4

譬如水陸諸華，優缽羅華為第一。如是一切善法，皆不放逸為根本。乃至涅槃。 ^882-5

譬如陸地生華，摩利沙華為第一。如是一切善法，不放逸為其根本。乃至涅槃。 ^882-6

譬如比丘！一切畜生跡中，象跡為上。如是一切諸善法，不放逸最為根本。如上說，乃至涅槃。 ^882-7

譬如一切畜生，獅子為第一，所謂畜生主。如是一切善法，不放逸為其根本。如上說，乃至涅槃。 ^882-8

譬如一切屋舍、堂閣，以棟為第一。如是一切善法，不放逸為其根本。〔如上說，乃至涅槃。〕 ^882-9

譬如一切閻浮果，唯得閻浮名者，果最為第一。如是一切善法，不放逸為其根本。〔如上說，乃至涅槃。〕 ^882-10

〔譬如〕一切俱毘陀羅樹，薩婆耶旨羅俱毘陀羅樹為第一。如是一切善法，不放逸為根本。如上說，乃至涅槃。 ^882-11

譬如諸山，以須彌山王為第一。如是一切善法，不放逸為其根本。如上說，乃至涅槃。 ^882-12

譬如一切金，以閻浮提金為第一。如是一切善法，不放逸為其根本。如上說，乃至涅槃。 ^882-13

譬如一切衣中，伽尸細氈為第一。如是一切善法，不放逸為其根本。如上說，乃至涅槃。 ^882-14

譬如一切色中，以白色為第一。如是一切善法，不放逸為其根本。如上說，乃至涅槃。 ^882-15

譬如眾鳥，以金翅鳥為第一。如是一切善法，不放逸為其根本。如上說，乃至涅槃。 ^882-16

譬如諸王，轉輪聖王為第一。如是一切善法，不放逸為其根本。如上說，乃至涅槃。 ^882-17

譬如一切天王，四大天王為第一。如是一切善法，不放逸為其根本。如上說，乃至涅槃。 ^882-18

譬如一切三十三天，以帝釋為第一。如是一切善法，不放逸為其根本。如上說，乃至涅槃。 ^882-19

譬如焰摩天中，以宿焰摩天王為第一。如是一切善法，不放逸為其根本。如上說，乃至涅槃。 ^882-20

譬如兜率陀天，以兜率陀天王為第一。如是一切善法，不放逸為其根本。如上說，乃至涅槃。 ^882-21

譬如化樂天，以善化樂天王為第一。如是一切善法，不放逸為其根本。如上說，乃至涅槃。 ^882-22

譬如他化自在天，以善他化自在天子為第一。如是一切善法，不放逸為其根本。如上說，乃至涅槃。 ^882-23

譬如梵天，大梵王為第一。如是一切善法，不放逸為其根本。如上說，乃至涅槃。 ^882-24

譬如閻浮提一切眾流，皆順趣大海，其大海者最為第一，以容受故。如是一切善法，皆順不放逸。如上說，乃至涅槃。 ^882-25

譬如一切雨渧皆歸大海。如是一切善法，皆順趣不放逸海。如上說，乃至涅槃。 ^882-26

譬如一切薩羅，阿耨大薩羅為第一。如是一切善法，不放逸為第一。如上說，乃至涅槃。 ^882-27

譬如閻浮提一切河，四大河為第一，謂恆河、新頭、〔博〕叉、司陀。如是一切善法，不放逸為第一。如上說，乃至涅槃。 ^882-28

譬如眾星光明，月為第一。如是一切善法，不放逸為第一。如上說，乃至涅槃。 ^882-29

譬如諸大身眾生，羅〔怙〕羅阿修羅最為第一。如是一切善法，不放逸為其根本。如上說，乃至涅槃。 ^882-30

譬如諸受五欲者，頂生王為第一。如是一切善法，不放逸為其根本。如上說，乃至涅槃。 ^882-31

譬如欲界諸神力，天魔波旬為第一。如是一切善法，不放逸為其根本。如上說，乃至涅槃。 ^882-32

譬如一切眾生：無足、兩足、四足、多足、色、無色、想、無想、非想非無想，如來為第一。如是一切善法，不放逸為其根本。如上說，乃至涅槃。 ^882-33

譬如所有諸法：有為、無為，離貪欲為第一。如是一切善法，不放逸為其根本。如上說，乃至涅槃。 ^882-34

譬如一切諸法眾，如來眾為第一。如是一切善法，不放逸為其根本。如上說，乃至涅槃。 ^882-35

譬如一切所有諸界苦行、梵行，聖界為第一。如是一切善法，不放逸為其根本。如上說，乃至涅槃。」 ^882-36

佛說此經已，諸比丘聞佛所說，歡喜奉行。^882-37

## 四種禪經 ^s883

如是我聞：一時，佛住舍衛國祇樹給孤獨園。 ^883-1

爾時，世尊告諸比丘：「有四種禪：有禪三昧善非正受善，有禪正受善非三昧善，有禪三昧善亦正受善，有禪非三昧善非正受善。 ^883-2

復次，四種禪：有禪住三昧善非住正受善，有禪住正受善非住三昧善，有禪住三昧善亦住正受善，有禪非住三昧善亦非住正受善。 ^883-3

復次，四種禪：有禪三昧起善非正受起善，有禪正受起善非三昧起善，有禪三昧起善亦正受起善，有禪非三昧起善亦非正受起善。 ^883-4

復次，四種禪：有禪三昧時善非正受時善，有禪正受時善非三昧時善，有禪三昧時善亦正受時善，有禪非三昧時善亦非正受時善。 ^883-5

復次，四種禪：有禪三昧處善非正受處善，有禪正受處善非三昧處善，有禪三昧處善亦正受處善，有禪非三昧處善亦非正受處善。 ^883-6

復次，四種禪：有禪三昧迎善非正受迎善，有禪正受迎善非三昧迎善，有禪三昧迎善亦正受迎善，有禪非三昧迎善亦非正受迎善。 ^883-7

復次，四種禪：有禪三昧念善非正受念善，有禪正受念善非三昧念善，有禪三昧念善亦正受念善，有禪非三昧念善亦非正受念善。 ^883-8

復次，四種禪：有禪三昧念不念善非正受念不念善，有禪正受念不念善非三昧念不念善，有禪三昧念不念善亦正受念不念善，有禪非三昧念不念善亦非正受念不念善。 ^883-9

復次，四種禪：有禪三昧來善非正受來善，有禪正受來善非三昧來善，有禪三昧來善亦正受來善，有禪非三昧來善亦非正受來善。 ^883-10

復次，四種禪：有禪三昧惡善非正受惡善，有禪正受惡善非三昧惡善，有禪三昧惡善亦正受惡善，有禪非三昧惡善亦非正受惡善。 ^883-11

復次，四種禪：有禪三昧方便善非正受方便善，有禪正受方便善非三味方便善，有禪三昧方便善亦正受方便善，有禪非三昧方便善亦非正受方便善。 ^883-12

復次，四種禪：有禪三昧止善非正受止善，有禪正受止善非三昧止善，有禪三昧止善亦正受止善，有禪非三昧止善亦非正受止善。 ^883-13

復次，四種禪：有禪三昧舉善非正受舉善，有禪正受舉善非三昧舉善，有禪三昧舉善亦正受舉善，有禪非三昧舉善亦非正受舉善。 ^883-14

復次，四種禪：有禪三昧捨善非正受捨善，有禪正受捨善非三昧捨善，有禪三昧捨善亦正受捨善，有禪非三昧捨善亦非正受捨善。」 ^883-15

佛說此經已，諸比丘聞佛所說，歡喜奉行。^883-16

## 無學三明經 ^s884

如是我聞：一時，佛住舍衛國祇樹給孤獨園。 ^884-1

爾時，世尊告諸比丘：「有無學三明。何等為三？無學宿命智證通、無學生死智證通、無學漏盡智證通。」 ^884-2

爾時，世尊即說偈言：
觀察知宿命，見天惡趣生，生死諸漏盡，是則牟尼明。
其心得解脫，一切諸貪愛，三處悉通達，故說為三明。 ^884-3

佛說此經已，諸比丘聞佛所說，歡喜奉行。^884-4

## 無學三明經 ^s885

如是我聞：一時，佛住舍衛國祇樹給孤獨園。 ^885-1

爾時，世尊告諸比丘：「有無學三明。何等為三？謂無學宿命智證通、無學生死智證通、無學漏盡智證通。 ^885-2

云何無學宿命智證通？謂聖弟子知種種宿命事：從一生至百千萬億生，乃至劫數成壞：我及眾生宿命所更，如是名、如是生、如是性、如是食、如是受苦樂、如是長壽、如是久住、如是受分齊；我及眾生於此處死、餘處生，於餘處死、此處生，有如是行、如是因、如是信受。種種宿命事皆悉了知，是名宿命智證明。 ^885-3a

云何生死智證明？謂聖弟子天眼淨，過於人眼：見諸眾生死時、生時，善色、惡色，上色、下色，向於惡趣，隨業受生，如實知；如此眾生，身惡行成就、口惡行成就、意惡行成就，謗聖人，邪見受邪法因緣故，身壞命終，生惡趣泥犁中；此眾生身善行、口善行、意善行，不謗毀聖人，正見成就、身壞命終，生於善趣天人中，是名生死智證明。 ^885-3b

云何漏盡智證明？謂聖弟子，此苦如實知，此苦集、此苦滅、此苦滅道跡如實知。彼如是知、如是見，欲有漏心解脫、有有漏心解脫、無明漏心解脫，解脫知見：我生已盡、梵行已立、所作已作、自知不受後有，是名漏盡智證明。」 ^885-3c

爾時，世尊即說偈言：
觀察知宿命，見天惡趣生，生死諸漏盡，是則牟尼明。
知心得解脫，一切諸貪愛，三處悉通達，故說為三明。 ^885-4

佛說是經已，諸比丘聞佛所說，歡喜奉行。^885-5

## 三明經 ^s886

如是我聞：一時，佛住舍衛國祇樹給孤獨園。 ^886-1

時有異婆羅門來詣佛所，與世尊面相慰勞，慰勞已，退坐一面，而作是說：「此則婆羅門三明，此則婆羅門三明。」 ^886-2

爾時，世尊告婆羅門言：「云何名為婆羅門三明？」 ^886-3

婆羅門白佛言：「瞿曇！婆羅門父母具相，無諸瑕穢；父母七世相承，無諸譏論；世世相承，常為師長，辯才具足；誦諸經典，物類名字，萬物差品，字類分合，歷世本末，此五種記悉皆通達；容色端正，是名瞿曇！婆羅門三明。」 ^886-4

佛告婆羅門：「我不以名字言說為三明也。〔賢聖法門說真實三明〕，謂賢聖知見、賢聖法律〔所說〕真實三明。」 ^886-5

婆羅門白佛：「云何瞿曇！賢聖知見、賢聖法律所說三明？」 ^886-6

佛告婆羅門；「有三種無學三明。何等為三？謂無學宿命智證明、無學生死智證明、無學漏盡智證明。」如上經廣說。 ^886-7

爾時，世尊即說偈言：
一切法無常，持戒寂靜禪，知一切宿命，見生天惡趣，
得斷生漏盡，是為牟尼通。悉知心解脫，一切貪恚癡，
我說是三明，非言語所說。 ^886-8

婆羅門！是為聖法律所說三明。」 ^886-9

婆羅門白佛：「瞿曇！是真三明。」 ^886-10

爾時，婆羅門聞佛所說，歡喜隨喜，從座起而去。^886-11

## 信經 ^s887

如是我聞：一時，佛住舍衛國祇樹給孤獨園。 ^887-1

時有異婆羅門來詣佛所，與世尊面相慰勞，慰勞已，退坐一面，白佛：「瞿曇！我名信。」 ^887-2

佛告婆羅門：「所謂信者，信增上，戒、聞、捨、慧〔增上〕，是則為信，非名字是信也。」 ^887-3

時婆羅門聞佛所說，歡喜隨喜，從座起而去。^887-4

## 增益經 ^s888

如是我聞：一時，佛住舍衛國祇樹給孤獨園。 ^888-1

時有異婆羅門來詣佛所，面相慰勞，慰勞已，退坐一面，白佛言：「瞿曇！我名增益。」 ^888-2

佛告婆羅門：「所謂增益者，信增益，戒、聞、捨、慧增益，是為增益，非名字為增益也。」 ^888-3

時婆羅門聞佛所說，歡喜隨喜，從座起而去。^888-4

## 等起經 ^s889

如是我聞：一時，佛住舍衛國祇樹給孤獨園。 ^889-1

時有異婆羅門來詣佛所，問訊安否，問訊已，退坐一面，白佛言：「世尊！我名等起。」 ^889-2

佛告婆羅門：「夫等起者，謂起於信，起戒、聞、捨、慧，是為等起，非名字為等起也。」 ^889-3

爾時，婆羅門聞佛所說，歡喜隨喜，從座起而去。^889-4

## 無為法經 ^s890

如是我聞：一時，佛住舍衛國祇樹給孤獨園。 ^890-1

爾時，世尊告諸比丘：「當為汝說無為法及無為道跡。諦聽！善思！ ^890-2

云何無為法？謂貪欲永盡，瞋恚、愚癡永盡，一切煩惱永盡，是無為法。 ^890-3

云何為無為道跡？謂八聖道分：正見、〔正志〕、正語、正業、正命、正方便、正念、正定，是名無為道跡。」 ^890-4

佛說此經已，諸比丘聞佛所說，歡喜奉行。 ^890-5

如無為，如是難見、不動、不屈、不死、無漏、覆蔭、洲渚、濟渡、依止、擁護、不流轉、離熾焰、離燒然、流通、清涼、微妙、安隱、無病、無所有、涅槃，亦如是說。^890-6

## 毛端經 ^s891

如是我聞：一時，佛住舍衛國祇樹給孤獨園。 ^891-1

爾時，世尊告諸比丘：「譬如湖池，廣長五十由旬，深亦如是。若有士夫，以一毛端，渧彼湖水，云何比丘！彼湖水為多，為士夫毛端一渧水多？」 ^891-2

比丘白佛：「世尊！士夫毛端尟少耳，湖水無量千萬億倍，不得為比。」 ^891-3

佛告比丘：「具足見真諦、正見具足世尊弟子，見真諦果、正無間等。彼於爾時，已斷、已知，斷其根本，如截多羅樹頭，更不復生；所斷諸苦，甚多無量，如大湖水，所餘之苦，如毛端渧水。」 ^891-4

佛說此經已，諸比丘聞佛所說，歡喜奉行。 ^891-5

如毛端渧水，如是草籌之端渧水，亦如是。如湖池水，如是薩羅多吒伽、恆水、耶扶那、〔薩羅〕、伊羅跋提、摩醯、大海，亦如是說。 ^891-6

佛說此經已，諸比丘聞佛所說，歡喜奉行。^891-7

## 六內處經 ^s892

如是我聞：一時，佛住舍衛國祇樹給孤獨園。 ^892-1

爾時，世尊告諸比丘：「有內六入處。云何為六？謂眼內入處，耳、鼻、舌、身、意內入處。 ^892-2

於此六法觀察忍，名為信行，超身離生，離凡夫地，未得須陀洹果，乃至未命終，要得須陀洹果。 ^892-3a

若此諸法，增上觀察忍，名為法行，超昇離生，離凡夫地，未得須陀洹果，乃至未終，要得須陀洹果。 ^892-3b

若此諸法，如實正智觀察，三結已盡、已知，謂身見、戒取、疑，是名須陀洹，決定〔不墮〕惡趣，定趣三菩提，七有天人往生，究竟苦邊。 ^892-3c

此等諸法，正智觀察，不起諸漏，離欲解脫，名阿羅漢，諸漏已盡、所作已作、離諸重擔、逮得己利、盡諸有結、正智善解脫。」 ^892-3d

佛說此經已，諸比丘聞佛所說，歡喜奉行。 ^892-4

如內六入處，如是外六入處、六識身、六觸身、六受身、六想身、六思身、六愛身、六界身、五陰，亦如上說。^892-5

## 五種的種子經 ^s893

如是我聞：一時，佛住舍衛國祇樹給孤獨園。 ^893-1

爾時，世尊告諸比丘：「有五種種子生。何等為五？謂根種子、莖種子、節種子、壞種子、種種子。此諸種子，不斷、不破、不腐、不傷、不穿，堅新，得地界不得水界，彼諸種子不得生長增廣。得水界不得地界，彼諸種子不得生長增廣。要得地界、水界，彼諸種子得生長增廣。 ^893-2a

如是〔有業、煩惱〕、有愛、見、慢、無明而生行。若有業而無煩惱、愛、見、無明者，行則滅。」 ^893-2b

佛說此經已，諸比丘聞佛所說，歡喜奉行。 ^893-3

如行，如是識、名色、六入處、觸、受、愛、取、有、生、老死，亦如是說。^893-4

## 如實知經 ^s894

如是我聞：一時，佛住舍衛國祇樹給孤獨園。 ^894-1

爾時，世尊告諸比丘：「〔我於世間及世間集，不如實知者〕，我終不得於諸天魔、梵，沙門、婆羅門，及諸世間，為解脫、為出、為離，離顛倒想，亦不名阿耨多羅三藐三菩提。 ^894-2a

以我於世間及世間集，如實知故，是故我於諸天世〔間〕魔、梵，沙門、婆羅門，及餘眾生，為得解脫、為出、為離，心離顛倒具足住，得成阿耨多羅三藐三菩提。」 ^894-2b

佛說此經已，諸比丘聞佛所說，歡喜奉行。 ^894-3

如〔世間〕、世間集，〔如是〕世間集、世間出，世間集、世間滅，世間味、世間患、世間出，世間集、世間滅、世間出，世間集、世間〔滅〕、世間滅道跡，世間集、世間滅、世間集道跡、世間滅道跡，世間集、世間滅、世間味、世間患、世間出，世間集、世間滅、世間集道跡、世間滅道跡、世間味、世間患、世間出，〔亦如是說〕。 ^894-4

佛說此經已，諸比丘聞佛所說，歡喜奉行。^894-5

## 三愛經 ^s895

如是我聞：一時，佛住舍衛國祇樹給孤獨園。 ^895-1

爾時，世尊告諸比丘：「有三愛。何等為三？謂欲愛、色愛、無色愛。為斷此三愛故，當求大師。」 ^895-2

佛說此經已，諸比丘聞佛所說，歡喜奉行。 ^895-3

如求大師，如是次師、教師，廣導師、度師、廣度師，說師、廣說師、隨說師，阿闍梨、同伴、真知識、〔善友〕，哀愍、慈悲，欲義、欲安、欲樂、欲觸、欲通，欲者、精進者、方便者、出者、堅固者，勇猛者、堪能者、攝者、〔常〕學者，不放逸者、修者、思惟者、憶念者、覺想者、思量者、梵行者、神力者、智者、識者、慧者、分別者，念處、正勤、根、力、覺、道，止、觀、念身、正思惟求，亦如是說。^895-4

## 三有漏經 ^s896

如是我聞：一時，佛住舍衛國祇樹給孤獨園。 ^896-1

爾時，世尊告諸比丘：「有三有漏。何等為三？謂欲有漏、有有漏、無明有漏。為斷此三有漏故，當求大師。」 ^896-2

佛說此經已，諸比丘聞佛所說，歡喜奉行。 ^896-3

如求大師，如是乃至求正思惟，亦如是說。^896-4

## 羅候羅經 ^s897

如是我聞：一時，佛住王舍城迦蘭陀竹園。時尊者羅〔怙〕羅，來詣佛所，稽首禮足，退坐一面，白佛言：「世尊！云何知、云何見，我此識身及外境界一切相不憶念，於其中間，盡諸有漏？」 ^897-1

佛告羅〔怙〕羅：「有內六入處。何等為六？謂眼入處，耳、鼻、舌、身、意入處。此等諸法，正智觀察，盡諸有漏，正智心善解脫，是名阿羅漢，盡諸有漏、所作已作、已捨重擔、逮得己利、盡諸有結、正智、得解脫。」 ^897-2

佛說此經已，諸比丘聞佛所說，歡喜奉行。 ^897-3

如內六入處，如是外六入處乃至五陰，亦如是說。^897-4

## 眼已斷經 ^s898

如是我聞：一時，佛住王舍城迦蘭陀竹園。 ^898-1

爾時，世尊告諸比丘：「若比丘於眼欲貪斷，欲貪斷者，是名眼已斷、已知，斷其根本，如截多羅樹頭，於未來世成不生法。 ^898-2a

如眼，如是耳、鼻、舌、身、意，亦如是說。」 ^898-2b

佛說此經已，諸比丘聞佛所說，歡喜奉行。 ^898-3

如內六入處，如是外六入處乃至五陰，亦如是說。^898-4

## 眼生經 ^s899

如是我聞：一時，佛住王舍城迦蘭陀竹園。 ^899-1

爾時，世尊告諸比丘：「若比丘眼生、住、成就顯現，苦生，病住，老死顯現。 ^899-2a

如是乃至意亦如是說。 ^899-2b

若眼滅、息、沒，苦則滅，病則息，老死則沒。 ^899-3a

乃至意亦如是說。」 ^899-3b

佛說此經已，諸比丘聞佛所說，歡喜奉行。 ^899-4

如內六入處，如是外六入處乃至五陰，亦如是說。^899-5

## 味著經 ^s900

如是我聞：一時，佛住王舍城迦蘭陀竹園。 ^900-1

爾時，世尊告諸比丘：「若比丘於眼味著者，則生上煩惱；生上煩惱者，於諸染污心不得離欲，彼障礙亦不得斷。 ^900-2a

乃至意入處，亦如是說。」 ^900-2b

佛說此經已，諸比丘聞佛所說，歡喜奉行。 ^900-3

如內六入處，如是外六入處乃至五陰，亦如是說。^900-4

## 善法建立經 ^s901

如是我聞：一時，佛住王舍城迦蘭陀竹園。 ^901-1

爾時，世尊告諸比丘：「譬如世間所作，皆依於地而得建立。如是一切善法，皆依內六入處而得建立。」 ^901-2

佛說此經已，諸比丘聞佛所說，歡喜奉行。 ^901-3

如內六入處，如是外六入處乃至五陰，亦如是說。^901-4

## 如來第一經 ^s902

如是我聞：一時，佛住王舍城迦蘭陀竹園。 ^902-1

爾時，世尊告諸比丘：「若有眾生，無足、二足、四足、多足，色、無色，想、無想、非想非非想，於一切如來最第一。乃至聖戒亦如是說。」^902-2

## 離貪法第一經 ^s903

如是我聞：一時，佛住王舍城迦蘭陀竹園。 ^903-1

爾時，世尊告諸比丘：「若諸世間眾生所作，彼一切皆依於地而得建立。如是一切法：有為、無為，離貪欲法最為第一。如是廣說，乃至聖戒亦如是說。」 ^903-2

佛說此經已，諸比丘聞佛所說，歡喜奉行。^903-3

## 聲聞第一經 ^s904

如是我聞：一時，佛住王舍城迦蘭陀竹園。 ^904-1

爾時，世尊告諸比丘：「若諸世間眾生，彼一切皆依於地而得建立。如是一切諸眾，如來聲聞眾最為第一。如是廣說，乃至聖戒。」 ^904-2

佛說此經已，諸比丘聞佛所說，歡喜奉行。^904-3

## 外道經 ^s905

如是我聞：一時，佛住王舍城迦蘭陀竹園。 ^905-1

爾時，尊者摩訶迦葉，尊者舍利弗，住耆闍崛山中。 ^905-2

時有眾多外道出家，詣尊者舍利弗，與尊者面相問訊，慰勞已，退坐一面，語尊者舍利弗言：「云何舍利弗！如來有後生死耶？」 ^905-3

舍利弗言：「諸外道！世尊說言：此是無記。」 ^905-4

又問：「云何舍利弗？如來無後生死耶？」 ^905-5

舍利弗答言：「諸外道！世尊說言：此是無記。」 ^905-6

又問：「舍利弗！如來有後生死、無後生死耶？」 ^905-7

舍利弗答言：「世尊說言：此是無記。」 ^905-8

又問：「舍利弗？如來非有後生死、非無後生死耶？」 ^905-9

舍利弗答言：「諸外道！世尊說言：此是無記。」 ^905-10

諸外道出家又問：「尊者舍利弗！云何所問如來有後生死、無後生死、有後無後、非有後非無後，一切答言：世尊說此是無記？云何為上座，如愚、如癡，不善、不辯，如嬰兒無自性智！」作此語已，從坐起去。 ^905-11

爾時，尊者摩訶迦葉、尊者舍利弗，相去不遠，各坐樹下，晝日禪思。 ^905-12

尊者舍利弗知諸外道出家去已，詣尊者摩訶迦葉所，共相問訊，慰勞已，退坐一面。以向與諸外道出家所論說事，具白尊者摩訶迦葉：「尊者摩訶迦葉！何因何緣，世尊不記說後有生死、後無生死、後有後無、非有非無生死耶？」 ^905-13

尊者摩訶迦葉語舍利弗言：「若說如來後有生死者，是則為色。若說如來無後生死，是則為色。若說如來有後生死、無後生死，是則為色。若說如來非有後、非無後生死，是則為色。如來者，色已盡，心善解脫，言有後生死者，此則不然；無後生死，有後無後，非有後、非無後生死，此亦不然。如來者，色已盡，心善解脫，甚深、廣大、無量、無數、寂滅、涅槃。 ^905-14

舍利弗！若說如來有後生死者，是則為受，為想，為行，為識，為動，為慮，為虛誑，為有為，為愛；乃至非有非無後有，亦如是說。如來者，愛已盡，心善解脫，是故說後有者不然；後無，後有無，後非有非無者不然。如來者，愛已盡，心善解脫，甚深、廣大、無量、無數、寂滅、涅槃。 ^905-15

舍利弗！如是因、如是緣故，有問世尊如來，若有、若無、若有無、若非有非無後生死，不可記說。」 ^905-16

時二正士共論議已，各還本處。^905-17

## 法相壞經 ^s906

如是我聞：一時，佛住舍衛國祇樹給孤獨園。 ^906-1

爾時，尊者摩訶迦葉，住舍衛國東園鹿子母講堂。晡時從禪覺，往詣佛所，稽首禮足，退坐一面，白佛言：「世尊！何因何緣，世尊先為諸聲聞少制戒，時多有比丘心樂習學？今多為聲聞制戒，而諸比丘少樂習學？」 ^906-2

佛言：「如是，迦葉！命濁、煩惱濁、劫濁、眾生濁、見濁眾生，善法退減故，大師為諸聲聞多制禁戒，少樂習學。 ^906-3

迦葉！譬如劫欲壞時，真寶未滅，有諸相似偽寶出於世間；偽寶出已，真寶則沒。如是迦葉！如來正法欲滅之時，有相似像法生；相似像法出世間已，正法則滅。譬如大海中船，載多珍寶，則頓沈沒，如來正法則不如是，漸漸〔消滅〕。 ^906-4

如來正法，不為地界所壞，不為水、火、風界所壞。乃至惡眾生出世，樂行諸惡，欲行諸惡，成就諸惡；非法言法，法言非法，非律言律，律言非律。以相似法句、味熾然，如來正法於此則沒。 ^906-5

迦葉！有五因緣，能令如來正法沈沒。何等為五？若比丘於大師所，不敬、不重、不下意供養，於大師所不敬、不重、不下意供養已，然復〔依倚〕而住；若法；若學；若隨順教；若諸梵行，大師所稱歎者，不敬、不重、不下意供養，而依止住。是名迦葉！五因緣故，如來正法於此沈沒。 ^906-6a

迦葉！有五因緣，令如來法律，不沒、不忘、不退。何等為五？若比丘於大師所，恭敬、尊重、下意供養，依止而住；若法；若學；若隨順教；若諸梵行，大師所稱歎者，恭敬、尊重、下意供養，依止而住。迦葉！是名五因緣，如來法律，不沒、不忘、不退。 ^906-6b

是故迦葉！當如是學：於大師所當修恭敬、尊重、下意供養，依止而住；若法；若學；若隨順教；若諸梵行，大師所讚歎者，恭敬、尊重、下意供養，依止而住。」 ^906-7

佛說是經已，尊者摩訶迦葉歡喜隨喜，作禮而去。
〔月喻、施與，角勝、無信，佛為根本。〕
〔極老、納衣重，是時、眾減少，外道、法損壞。〕^906-8

## 遮羅周羅經 ^s907

如是我聞：一時，佛住王舍城迦蘭陀竹園。 ^907-1

時有遮羅周羅那羅聚落主，來詣佛所，面前問訊慰勞，問訊慰勞已，退坐一面，白佛言：「瞿曇！我聞古昔歌舞戲笑耆年宿士作如是說：若伎兒於大眾中歌舞戲笑，作種種伎，令彼大眾歡樂喜笑，以是業緣，身壞命終，生歡喜天。於此瞿曇法中，所說云何？」 ^907-2

佛告聚落主：「且止，莫問此義。」 ^907-3

如是再三，猶請不已。 ^907-4

佛告聚落主：「我今問汝，隨汝意答。古昔此聚落眾生，不離貪欲，貪欲縛所縛；不離瞋恚，瞋恚縛所縛；不離愚癡，愚癡縛所縛。彼諸伎兒，於大眾坐中，種種歌舞伎樂嬉戲，令彼眾人歡樂喜笑。聚落主！當其彼人歡樂喜笑者，豈不增長貪、恚、癡縛耶？」 ^907-5

聚落主白佛言：「如是，瞿曇！」 ^907-6

「聚落主！譬如有人以繩反縛，有人長夜以惡心，欲令此人非義饒益，不安不樂，數數以水澆所縛繩，此人被縛，豈不轉增急耶？」 ^907-7

聚落主言：「如是，瞿曇！」 ^907-8

佛言聚落主：「古昔眾生亦復如是，不離貪欲、瞋恚、癡縛，緣彼嬉戲歡樂喜笑，更增其縛。」 ^907-9

聚落主言：「實爾，瞿曇！彼諸伎兒，令其眾生歡樂喜笑，轉增貪欲、瞋恚、癡縛。以是因緣，身壞命終生善趣者，無有是處。」 ^907-10

佛告聚落主：「若言古昔伎兒，能令大眾歡樂喜笑，以是業緣生歡喜天者，是則邪見。若邪見者，應生二趣：若地獄趣，若畜生趣。」 ^907-11

說是語時，遮羅周羅那羅聚落主，悲泣流淚。 ^907-12

爾時，世尊告聚落主：「是故我先三問不答言：聚落主！且止，莫問此義。」 ^907-13

聚落主白佛言；「瞿曇！我不以瞿曇說故而悲泣也。我自念：昔來云何為彼愚癡、不辨、不善，諸伎兒輩所見欺誑，言大眾中作諸伎樂，乃至生歡喜天！我今定思：云何伎兒歌舞嬉戲，生歡喜天？瞿曇！我從今日，捨彼伎兒惡不善業，歸佛，歸法，歸比丘僧。」 ^907-14

佛言：「善哉聚落主！此真實要。」 ^907-15

爾時，遮羅周羅那羅聚落主，聞佛所說，歡喜隨喜，頂禮佛足，歡喜而去。^907-16

## 戰鬥活經 ^s908

如是我聞：一時，佛住王舍城迦蘭陀竹園。 ^908-1

爾時，戰鬥活聚落主，來詣佛所，恭敬問訊，問訊已，退坐一面，白佛言：「瞿曇！我聞古昔戰鬥活耆年宿士作是言：若戰鬥活，身被重鎧，手執利器，將士先鋒，堪能方便摧伏怨敵；緣此業報，生箭降伏天。於瞿曇法中，其義云何？」 ^908-2

佛告戰鬥活：「且止，莫問此義。」 ^908-3

如是再三問，亦再三止之，猶問不已。 ^908-4

佛告聚落主：「我今問汝，隨汝意答。聚落主！於意云何？若戰鬥活身被甲冑，為戰士先鋒，堪能方便摧伏怨敵，此人豈不先起傷害之心，欲攝縛、枷鎖、斫刺、殺害於彼耶？」 ^908-5

聚落主白佛：「如是，世尊！」 ^908-6

佛告聚落主：「為戰鬥活有三種惡邪，若身、若口、若意。以此三種惡邪因緣，身壞命終，得生善趣箭降伏天者，無有是處。」 ^908-7

佛告聚落主：「若古昔戰鬥活耆年宿士作如是見，作如是說：若諸戰鬥活，身被甲冑，手執利器，命敵先登，堪能方便摧伏怨敵，以是因緣生箭降伏天者，是則邪見。邪見之人，應生二處：若地獄趣，若畜生趣。」說是語時，彼聚落主悲泣流淚。 ^908-8

佛告聚落主：「以是義故，我先再三語汝且止，不為汝說。」 ^908-9

聚落主白佛言：「我不以瞿曇語故悲泣。我念古昔諸鬥戰活耆年宿士，愚癡、不善、不辨、長夜欺誑，作如是言：若戰鬥活，身被甲胄，手執利器，命敵先登，乃至得生箭降伏天，是故悲泣。我今定思：諸戰鬥活，惡業因緣，身壞命終生箭降伏天者，無有是處。瞿曇！我從今日捨諸惡業，歸佛、歸法、歸比丘僧。」 ^908-10

佛告聚落主：「此真實要。」 ^908-11

時戰鬥活聚落主，聞佛所說，歡喜隨喜，即從座起，作禮而去。^908-12

## 調馬經 ^s909

如是我聞：一時，佛住王舍城迦蘭陀竹園。 ^909-1

時有調馬聚落主，來詣佛所，恭敬問訊，退坐一面。 ^909-2

爾時，世尊告調馬聚落主：「調伏馬者，有幾種法？」 ^909-3

聚落主答言：「瞿曇！有三種法。何等為三？謂一者、柔軟，二者、剛強，三者、柔軟剛強。」 ^909-4

佛告聚落主：「若以三種法，馬猶不調，當如之何？」 ^909-5

聚落主言：「便當殺之。」 ^909-6

聚落主白佛言：「瞿曇！無上調御丈夫者，當以幾種法調御丈夫？」 ^909-7

佛告聚落主：「我亦以三法調御丈夫。何等為三？一者、柔軟，二者、剛強，三者、柔軟剛強。」 ^909-8

聚落主白佛：「瞿曇！若三種調御丈夫猶不調者，當如之何？」 ^909-9

佛言：「聚落主，三事調伏猶不調者，便當殺之。
所以者何？莫令我法有所屈辱。」 ^909-10

調馬聚落主白佛言：「瞿曇法中，殺生者不淨；瞿曇法中不應殺，而今說言不調伏者亦當殺之？」 ^909-11

佛告聚落主：「如汝所言。如來法中，殺生者不淨，如來不應有殺。聚落主！然我以三種法調御障。若有丈夫，彼不調者，不復與語、〔不復教授〕、不復教誡。聚落主！若如來調御丈夫，不復與語、不復教授、不復教誡，豈非殺耶？」 ^909-12

調馬聚落主白佛言：「瞿曇！若調御丈夫不復與語、不復教授、不復教誡，真為殺也。是故我從今日，捨諸惡業，歸佛、歸法、歸比丘僧。」 ^909-13

佛告聚落主：「此真實要。」 ^909-14

佛說此經已，調馬聚落主聞佛所說，歡喜隨喜，即從座起，作禮而去。^909-15

## 兇惡經 ^s910

如是我聞：一時，佛住王舍城迦蘭陀竹園。 ^910-1

時有兇惡聚落主，來詣佛所，稽首佛足，退坐一面，白佛言：「世尊！不修何等法故，於他生瞋恚？生瞋恚故，口說惡言，他為其作惡性名字？」 ^910-2

佛告聚落主：「不修正見故，於他生瞋，生瞋恚已，口說惡言，他為其作惡性名字。不修正志、正語、正業、正命、正方便、正念、正定故，於他生瞋，生瞋恚故，口說惡言，他為其作惡性名字。」 ^910-3

復問世尊：「修習何法，於他不瞋，不瞋恚故，口說善言，他為其作賢善名字？」 ^910-4

佛告聚落主：「修正見故，於他不瞋，不瞋恚故，口說善言，他為其作賢善名字。修習正志、正語、正業、正命、正方便、正念、正定故，於他不瞋，不瞋恚故，口說善言，他為其作賢善名字。」 ^910-5

兇惡聚落主白佛言：「奇哉世尊！善說此言。我不修正見故，於他生瞋，生瞋恚已，口說惡言，他為我作惡性名字。我不修正志、正語、正業、正命、正方便、正念、正定故，於他生瞋，生瞋恚故，口說惡言，他為我作惡性名字。是故我今當捨瞋恚、剛強，麤澀。」 ^910-6

佛告聚落主：「此真實要。」 ^910-7

佛說此經已，兇惡聚落主歡喜隨喜，作禮而去。^910-8

## 摩尼珠髻經 ^s911

如是我聞：一時，佛住王舍城迦蘭陀竹園。 ^911-1

時有摩尼珠髻聚落主，來詣佛所，稽首佛足，退坐一面，白佛言：「世尊！先日，國王集諸大臣，共論議言：云何沙門釋子比丘，自為受畜金銀、寶物，為淨耶？為不淨耶？其中有言：沙門釋子應受畜金銀、寶物。又復有言：不應自為受畜金銀、寶物。世尊！彼言沙門釋子，應自為受畜金銀、寶物者，為從佛聞，為自出意？說作是語者，為隨順法，為不隨順？為真實說，為虛妄說？如是說者，得不墮於呵責處耶？」 ^911-2

佛告聚落主：「此則妄說，非真實說，非是法說，非隨順說，墮呵責處。
所以者何？沙門釋子自為受畜金銀、寶物者，不清淨故。若自為己受畜金銀、寶物者，非沙門法，非釋種子法。」 ^911-3

聚落主白佛言：「奇哉世尊！沙門釋子受畜金銀、寶物者，非沙門法，非釋種子法，此真實說。世尊作是說者，增長勝妙。我亦作是說：沙門釋子不應自為受畜金銀、寶物。」 ^911-4

佛告聚落主：「若沙門釋子自為受畜金銀、珍寶清淨者，五欲功德悉應清淨！」 ^911-5

摩尼珠髻聚落主，聞佛所說，歡喜作禮而去。 ^911-6

爾時，世尊知摩尼珠髻聚落主去已，告尊者阿難：「若諸比丘依止迦蘭陀竹園住者，悉呼令集於食堂。」 ^911-7

時尊者阿難即受佛教，周遍宣令，依止迦蘭陀竹園比丘，集於食堂。比丘集已，往白世尊：「諸比丘已集食堂，惟世尊知時。」 ^911-8

爾時，世尊往詣食堂，大眾前坐。坐已，告諸比丘：「今日有摩尼珠髻聚落主，〔來詣〕我所，作如是言：先日，國王集諸大臣作如是論議：沙門釋子自為受畜金銀、寶物，為清淨不？其中有言清淨者，有言不清淨者。今問世尊：言清淨者，為從佛聞，為自妄說，如上廣說。彼摩尼珠髻聚落主，聞我所說，歡喜隨喜，作禮而去。諸比丘！國王、大臣共集論議，彼摩尼珠髻聚落主，於大眾前師子吼說：沙門釋種子不應自為受畜金銀、寶物。諸比丘！汝等從今日，須木索木，須草索草，須車索車，須作人索作人，慎勿為己受取金銀、種種寶物！」 ^911-9

佛說此經已，諸比丘聞佛所說，歡喜奉行。^911-10

## 王頂經 ^s912

如是我聞：一時，佛住瞻婆國揭伽池側。 ^912-1

時有王頂聚落主，來詣佛所，稽首佛足，退坐一面。 ^912-2

爾時，世尊告王頂聚落主：「今者眾生，依於二邊。何等為二？一者、樂著卑下田舍常人，凡夫五欲；二者、自苦方便不正，非義饒益。 ^912-3

聚落主！有三種樂受欲樂卑下田舍常人凡夫，有三種自苦方便不正非義饒益。 ^912-4

聚落主！何等為三種卑下田舍常人凡夫樂受欲樂？有受欲者，非法濫取，不以安樂自供，不供養父母，給足兄弟、妻子、奴婢、眷屬、朋友、知識，亦不隨時供養沙門、婆羅門，仰求勝處安樂果報，未來生天，是名世間第一受欲。 ^912-5a

復次，聚落主！受欲樂者，以法、非法濫取財物，以樂自供，供養父母，給足兄弟、妻子、奴婢、眷屬、朋友、知識，而不隨時供養沙門、婆羅門，仰求勝處安樂果報，未來生天，是名第二受欲樂者。 ^912-5b

復次，聚落主！有受欲樂者，以法求財，不以濫取。以樂自供，供養父母、給足兄弟、妻子、奴婢、眷屬、知識、隨時供養沙門、婆羅門，仰求勝處安樂果報，未來生天，是名第三受欲樂者。 ^912-5c

聚落主！我不一向說受欲平等；我說受欲者其人卑下，我說受欲者是其中人，我說受欲者是其勝人。 ^912-6

何等為卑下受欲者？謂非法濫取，乃至不仰求勝處安樂果報，未來生天，是名我說卑下者受欲。 ^912-7a

何等為中人受欲？謂受欲者，以法、非法而求財物，乃至不求未來生天，是名我說第二中人受欲。 ^912-7b

何等為我說勝人受欲？謂彼以法求財，乃至未來生天，是名我說第三勝人受欲。 ^912-7c

何等為三種自苦方便，是苦非法不正，非義饒益？有一自苦〔方便〕枯槁活，初始犯戒、污戒，彼修種種苦行，精勤方便住處住。彼不能現法得離熾然、過人法、勝妙知見，安樂住。聚落主！是名第一自苦方便枯槁活。 ^912-8a

復次，自苦方便枯槁活，始不犯戒、污戒，而修種種苦行，亦不由此現法得離熾然、過人法、勝妙知見，安樂住，是名第二自苦方便枯槁活。 ^912-8b

復次，自苦方便枯槁活，不初始犯戒、污戒，然修種種苦行方便，亦不能現法離熾然、得過人法、勝妙知見，安樂住，是名第三自苦方便枯槁活。 ^912-8c

聚落主！我不說一切自苦方便枯槁活，悉等。我說有自苦方便是卑劣人、有說自苦方便是中人、有說自苦方便是勝人。 ^912-9

何等自苦方便卑劣人？若彼自苦方便，初始犯戒、污戒，乃至不得勝妙知見、安樂住，是名我說自苦方便卑劣人。 ^912-10a

何等為自苦方便中人？若彼自苦方便，不初始犯戒、污戒，乃至不得勝妙知見，安樂住，是名我說自苦方便中間人。 ^912-10b

何等為自苦方便勝人？若彼自苦方便枯槁活，不初始犯戒、污戒，乃至不得勝妙知見，安樂住，是名我說自苦方便勝人。 ^912-10c

聚落主！是名三種自苦方便，是苦非法不正，非義饒益。 ^912-11

聚落主！有道有跡，不向三種受欲隨順方便，卑下田舍常人凡夫；不向三種自苦方便，是苦非法不正非義饒益。 ^912-12

聚落主！何等為道？何等為跡？不向三種受欲、三種自苦方便？ ^912-13

聚落主！為欲貪障閡故，或欲自害，或欲害他，或欲俱害，現法、後世得斯罪報，心法憂苦；瞋恚、癡所障，或欲自害，或欲害他，或欲俱害，現法、後世得斯罪報，心法憂苦。 ^912-14a

若離貪障，不欲方便自害、害他、自他俱害，不現法、後世受此罪報，彼心心法常受喜樂；如是離瞋恚、愚癡障閡，不欲自害，不欲害他、自他俱害，不現法、後世受斯罪報，彼心心法常受安樂。 ^912-14b

於現法中，遠離熾然，不待時節、親近涅槃、即此身現、緣自覺知。聚落主！如此現法永離熾然，不待時節，親近涅槃，即此現身，緣自覺知者，為八聖道，正見乃至正定。」 ^912-15

當其世尊說是法時，王頂聚落主遠塵、離垢，得法眼淨。時王頂聚落主，見法、得法、知法、深入於法、度疑、不由於他、於正法律得無所畏；即從坐起，整衣服，合掌白佛：「我今已度，世尊！歸佛、歸法、歸比丘僧。從今盡壽為優婆塞。」 ^912-16

時〔王頂聚落主〕聞佛所說，歡喜隨喜，作禮而去。^912-17

## 竭曇經 ^s913

如是我聞：一時，佛在力士人間遊行，到鬱鞞羅住處鸚鵡閻浮林。 ^913-1

時有竭曇聚落主，聞沙門瞿曇在力士人間遊行，至鬱鞞羅聚落鸚鵡閻浮林，說現法苦集、苦沒，我當往詣彼沙門瞿曇；若我詣沙門瞿曇者，彼必為我說現法苦集、苦沒。即往彼鬱鞞羅聚落，詣世尊所，稽首禮足，退坐一面，白佛言：「世尊！我聞世尊常為人說現法苦集、苦沒。善哉世尊！為我說現法苦集、苦沒。」 ^913-2

佛告聚落主：「我若說過去法苦集、苦沒者，知汝於彼為信為不信，為欲不欲，為念不念，為樂不樂？汝今苦不？我若說末來苦集、苦沒者，知汝於彼為信不信，為欲不欲，為念不念，為樂不樂？汝今苦不？我今於此說現法苦集、苦沒。聚落主！若眾生所有苦生，彼一切皆以欲為本，欲生、欲集、欲起、欲因、欲緣而苦生。」 ^913-3

聚落主白佛言：「世尊極略說法，不廣分別，我所不解。善哉世尊！唯願廣說，令我等解。」 ^913-4

佛告聚落主：「我今問汝，隨汝意說。聚落主！於意云何？若眾生於此鬱鞞羅聚落住〔者〕，若縛、若打、若責、若殺，汝心當起憂悲惱苦不？」 ^913-5

聚落主白佛言：「世尊！亦不一向。若諸眾生於此鬱鞞羅聚落住者，於我有欲、有貪、有愛、有念，相習近者，彼遭若縛、若打、若責、若殺，我則生悲憂惱苦；若彼眾生所，無欲、貪、愛、念、相習近者，彼遭縛、打、責、殺，我何為橫生憂悲惱苦？」 ^913-6

佛告聚落主：「是故當知！眾生種種苦生，彼一切皆以欲為本，欲生、欲習、欲起、欲因、欲緣而生眾苦。聚落主！於意云何？汝依父母不相見者，則生欲、貪、愛、念不？」 ^913-7

聚落主言：「不也，世尊！」 ^913-8

「聚落主！於意云何？若見、若聞，彼依父母，當起欲、愛、念不？」 ^913-9

聚落主言：「如是，世尊！」 ^913-10

復問聚落主：「於意云何？彼依父母若無常變異者，當起憂悲惱苦不？」 ^913-11

聚落主言：「如是，世尊！若依父母無常變異者，我或鄰死，豈唯憂悲惱苦！」 ^913-12

佛告聚落主：「是故當知，若諸眾生所有苦生，一切皆以愛欲為本，欲生、欲集、欲起、欲因、欲緣，而生苦。」 ^913-13

聚落主言：「奇哉世尊！善說如此依父母譬。我有依父母，居在異處，我日日遣信問其安否。使未時還，我〔已〕憂苦，況復無常而無憂苦？」 ^913-14

佛告聚落主：「是故我說其諸眾生，所有憂苦，一切皆以欲為根本，欲生、欲集、欲起、欲因、欲緣而生憂苦。」 ^913-15

佛告聚落主：「若有四愛念無常變異者，則四憂苦生；若三、二，若一愛念無常變異者，則一憂苦生。聚落主！若都無愛念者，則無憂苦塵勞。」即說偈言：
若無世間愛念者，則無憂苦塵勞患，
一切憂苦消滅盡，猶如蓮花不著水。 ^913-16

當其世尊說是法時，竭曇聚落主遠塵、離垢，得法眼淨。見法、得法、深入於法、度諸狐疑、不由於他、不由他度、於正法律得無所畏；從座起，整衣服，合掌白佛：「已度，世尊！我〔已〕超越。我從今日，歸佛、歸法、歸比丘僧，盡其壽命，為優婆塞，唯憶持我！」 ^913-17

佛說此經已，竭曇聚落主聞佛所說，歡喜隨喜，作禮而去。^913-18

## 刀師氏經 ^s914

如是我聞：一時，佛在摩竭提國人間遊行，與千二百五十比丘，千優婆塞，五百乞殘食人，從城至城，從聚落至聚落，人間遊行，至那羅聚落好衣菴羅園中。 ^914-1

時有刀師氏聚落主，是尼揵弟子，詣尼揵所，禮尼揵足，退坐一面。 ^914-2

爾時，尼揵語刀師氏聚落主：「汝能共沙門瞿曇作蒺蔾論，令沙門瞿曇不得語，不得不語耶？」 ^914-3

聚落主言：「阿梨！我立何等論為蒺蔾論？令沙門瞿曇不得語，不得不語。」 ^914-4

尼揵語聚落主言：「汝往詣沙門瞿曇所，作是問：瞿曇常願，欲令諸家福利具足增長，作如是願，如是說不？若答汝言不者，汝當問言：沙門瞿曇與凡愚夫有何等異？若言有願、有說者，當復問言：沙門瞿曇若有如是願、如是說者，今云何於飢饉世遊行人間，將諸大眾千二百五十比丘，千優婆塞，五百乞殘食人，從城至城，從村至村，損費世間，如大雨雹雨，〔乃〕是減損，非增益也。瞿曇所說，殊不相應！不類、不似，前後相違！如是聚落主！是名蒺蔾論，令彼沙門瞿曇，不得語，不得不語。」 ^914-5

爾時，刀師氏聚落主，受尼揵勸教已，詣佛所，恭敬問訊。恭敬問訊已，退坐一面，白佛：「瞿曇！常欲願令諸家福利增長不？」 ^914-6

佛告聚落主：「如來長夜欲令諸家福利增長，亦常作是說。」 ^914-7

聚落主言：「若如是者，云何瞿曇於飢饉世，人間乞食，將諸大眾，乃至不似、不類，前後相違！」 ^914-8

佛告聚落主：「我憶九十一劫以來，不見一人施一比丘，有盡有減。 ^914-9

聚落主！汝觀今日，有人家大富，多錢財、多眷屬、多僕從，當知其家長夜好施，真實寂止，故致斯福利。 ^914-10

聚落主！有八因緣，令人損減，福利不增。何等為八？王所逼，賊所劫，火所焚，水所漂，藏自消減，抵債不還，怨憎殘破，惡子費用。有是八種，為錢財難聚。聚落主！我說無常為第九句。 ^914-11

如是聚落主！汝捨九因、九緣，而言沙門瞿曇破壞他家，不捨惡言，不捨惡見，如鐵槍投水，身壞命終生地獄中。」 ^914-12

時刀師氏聚落主，心生恐怖，身毛皆豎，白佛言：「世尊！我今悔過！如愚、如癡，不善、不辯，於瞿曇所，不實欺誑，虛說妄語。」 ^914-13

〔刀師氏聚落主〕聞佛所說，歡喜隨喜，從座起去。^914-14

## 刀師氏經 ^s915

如是我聞：一時，佛住那羅聚落好衣菴羅園中。 ^915-1

時有刀師氏聚落主，先是尼揵弟子；詣尼揵所，禮尼揵足，退坐一面。 ^915-2

爾時，尼揵語聚落主：「汝能共沙門瞿曇作蒺蔾論，令沙門瞿曇不得語，不得不語？」 ^915-3

聚落主白尼揵：「阿梨！何等為蒺蔾論？令沙門瞿曇不得語，不得不語耶？」 ^915-4

尼揵語聚落主：「汝往沙門瞿曇所，作如是言：瞿曇不常欲安慰一切眾生，讚歎安慰一切眾生耶？若言不者，應語言：瞿曇與凡愚夫有何等異？若言常欲安慰一切眾生，讚歎安慰一切眾生者，復應問言：若欲安慰一切眾生者，以何等故，或為一種人說法，或不為一種人說法？作如是問者，是名蒺蔾論，令彼沙門瞿曇，不得語，不得不語。」 ^915-5

爾時，聚落主受尼揵勸進已，往詣佛所，恭敬問訊已，退坐一面，白佛言：「瞿曇！豈不欲常安慰一切眾生，歎說安慰一切眾生？」 ^915-6

佛告聚落主：「如來長夜慈愍安慰一切眾生，亦常歎說安慰一切眾生。」 ^915-7

聚落主白佛言：「若然者，如來何故為一種人說法，又復不為一種人說法？」 ^915-8

佛告聚落主：「我今問汝，隨意答我。聚落主！譬如有三種田：有一種田沃壤肥澤，第二田中，第三田塉薄。云何聚落主！彼田主先於何田耕治下種？」 ^915-9

聚落主言：「瞿曇！於最沃壤肥澤者，先耕下種。」 ^915-10

「聚落主！復於何田次耕下種？」 ^915-11

聚落主言：「瞿曇！當於中田，次耕下種。」 ^915-12

佛告聚落主：「復於何田次耕下種？」 ^915-13

聚落主言：「當於最下塉薄之田，次耕下種。」 ^915-14

佛告聚落主：「何故如是？」 ^915-15

聚落主言：「不欲廢田，存種而已。」 ^915-16

佛告聚落主：「我亦如是。如彼沃壤肥澤田者，我諸比丘、比丘尼，亦復如是，我常為彼演說正法：初、中、後善，善義、善味，純一滿淨，梵行清白，開示顯現。彼聞法已，依於我舍、我洲、我覆、我蔭、我趣，常以淨眼觀我而住。作如是念：佛所說法，我悉受持，令我長夜以義饒益，安隱樂住。 ^915-17a

聚落主！如彼中田者，我弟子優婆塞、優婆夷，亦復如是，我亦為彼演說正法：初、中、後善，善義、善味，純一滿淨，梵行清白，開發顯示。彼聞法已，依於我舍、我洲、我覆、我蔭、我趣、常以淨眼觀察我住。作如是念：世尊說法，我悉受持，令我長夜以義饒益，安隱樂住。 ^915-17b

聚落主！如彼田家最下田者，如是我為諸外道異學，尼揵子輩，亦為說法：初、中、後善，善義、善味、純一滿淨，梵行清白，開示顯現。然於彼等少聞法者，亦為其說；多聞法者，亦為其說。然其彼眾，於我善說法中得一句法，知其義者，亦復長夜以義饒益，安隱樂住。」 ^915-17c

時聚落主白佛：「甚奇世尊！善說如是三種田譬。」 ^915-18

佛告聚落主：「汝聽我更說譬類。譬如士夫有三水器：第一〔器〕不穿、不壞，亦不津漏；第二器不穿、不壞，而有津漏；第三器者，穿、壞、津漏。云何聚落主！彼士夫三種器中，常持淨水，著何等器中？」 ^915-19

聚落主言：「瞿曇！當以不穿、不壞、不津漏者，先以盛水。」 ^915-20

佛告聚落主：「次復應以何器盛水？」 ^915-21

聚落主言：「瞿曇！當持彼器不穿、不壞，而津漏者，次以盛水。」 ^915-22

佛告聚落主：「彼器滿已，復以何器為後盛水？」 ^915-23

聚落主言：「以穿、壞、津漏之器，最後盛水。
所以者何？須臾之間，供小用故。」 ^915-24

佛告聚落主：「如彼士夫，不穿、不壞、不津漏器，諸弟子比丘、比丘尼，亦復如是，我常為彼演說正法，乃至長夜以義饒益，安隱樂住。 ^915-25a

如第二器，不穿、不壞而津漏者，我諸弟子優婆塞、優婆夷，亦復如是，我常為彼演說正法，乃至長夜以義饒益，安隱樂住。 ^915-25b

如第三器穿、壞、津漏者，外道異學、諸尼揵輩，亦復如是，我亦為彼演說正法：初、中、後善，善義、善味，純一滿淨，梵行清白、開示顯現。多亦為說，少亦為說，彼若於我說一句法知其義者，亦得長夜安隱樂住。」 ^915-25c

時刀師氏聚落主，聞佛所說，心大恐怖，身毛皆豎，前禮佛足：「悔過，世尊！如愚、如癡、不善、不辯，於世尊所，不諦真實，虛偽妄說。」 ^915-26

〔刀師氏聚落主〕聞佛所說，歡喜隨喜，禮足而去。^915-27

## 刀師氏經 ^s916

如是我聞：一時，佛住那羅聚落好衣菴羅園中。 ^916-1

時有刀師氏聚落主，尼揵弟子，來詣佛所，稽首禮足，退坐一面。 ^916-2

爾時，世尊告聚落主：「欲何所論？尼揵若提子為何所說？」 ^916-3

聚落主言：「彼尼揵若提子說：殺生者，一切皆墮泥梨中，以多行故，則將至彼。如是盜，邪婬，妄語，皆墮泥犁中，以多行故，則將至彼。」 ^916-4

佛告聚落主：「若如尼揵若提子說，殺生者墮泥犁中，以多行故而往生彼者，則無有眾生墮泥犁中。聚落主！於意云何？何等眾生於一切時有心殺生？復於何時有心不殺生？乃至何時有心妄語？何時有心不妄語？」 ^916-5

聚落主白佛言：「世尊！人於晝夜，少時有心殺生，乃至少時有心妄語；而多時不有心殺生乃至妄語。」 ^916-6

佛告聚落主：「若如是者，豈非無有人墮於泥犁中耶？如尼揵所說：有人殺生者，一切墮泥犁中，多習行者，將往生彼；乃至妄語亦復如是。 ^916-7

聚落主！彼大師出興于世，覺想籌量，入覺想地，住於凡夫地，自辯所說，隨意籌量，為諸弟子作如是說法。言殺生者一切皆墮泥犁中，多習行將往生彼；乃至妄語亦復如是。彼諸弟子若信其說，言我大師知其所知，見其所見，能為弟子作如是說：若殺生者，一切皆墮泥犁中，多習行故，將往生彼。我本有心殺生，偷盜，邪淫，妄語，當墮泥犁中，得如是見，乃至不捨此見，不厭彼業，不覺彼悔，於未來世不捨殺生，乃至不捨妄語。彼意解脫不滿足，慧解脫亦不滿足；意解脫不滿足，慧解脫不滿足故，則為謗聖邪見；邪見因緣故，身壞命終，生惡趣泥犁中。如是聚落主！有因有緣眾生煩惱，有因有緣眾生業煩惱。 ^916-8a

聚落主！如來、應、等正覺、明行足、善逝、世間解、無上士、調御丈夫、天人師、佛、世尊，出興於世，常為眾生呵責殺生，讚歎不殺；呵責偷盜、邪淫、妄語，讚歎不盜、不婬、不妄語。常以此法化諸聲聞，令念樂信重言：我大師知其所知，見其所見，呵責殺生，讚歎不殺，乃至呵責妄語，讚歎不妄語。我從昔來，以愚癡無慧，有心殺生，我緣是故，今自悔責。雖不能令彼業不為，且因此悔責故，於未來世得離殺生，乃至得離盜、婬、妄語。亦得滿足正意解脫，滿足慧解脫；意解脫、慧解脫滿足已，得不謗賢聖正見成就，正見因緣故，得生善趣天上。如是聚落主！有因有緣眾生業煩惱清淨。 ^916-8b

聚落主！彼多聞聖弟子，作如是學，隨時晝夜觀察所起，少有心殺生，多有心不殺生。若於有心殺生，當自悔責，不是、不類。若不有心殺生，無怨、無憎，心生隨喜，隨喜已歡喜，生歡喜已心猗息，心猗息已心受樂，受樂已則心定。心定已，聖弟子心與慈俱，無怨、無嫉、無有瞋患，廣大無量，滿於一方正受住；二方、三方、乃至四方、四維、上下，一切世間心與慈俱，無怨、無嫉、無有瞋恚，廣大無量，善修習充滿諸方具足正受住。」 ^916-9

爾時，世尊以爪甲抄少土，語刀師氏聚落主言：「云何聚落主！我爪甲土多，大地為多？」 ^916-10

聚落主白佛言：「世尊！爪甲土少少耳，大地土無量無數。」 ^916-11

佛告聚落主：「如甲上之土甚少，大地之土其數無量，如是心與慈俱，修、習、多修習，諸有量業者如甲上土，不能將去，不能令住。如是偷盜對以悲心，邪婬對以喜心，妄語對以捨心，不得為比。」 ^916-12

說是語時，刀師氏聚落主遠塵、離垢，得法眼淨。聚落主見法、得法、覺法、知法、深入於法、離諸狐、疑、不由於他、不隨於他、於正法律得無所畏；從坐起，整衣服，右膝著地，合掌白佛：「我已度，世尊！已越，世尊！我今歸佛、歸法、歸比丘僧，盡其壽命為優婆塞。 ^916-13

世尊！譬如士夫欲求燈明，取其馬尾以為燈炷，欲吹令然，終不得明，徒自疲勞，燈竟不然。 ^916-14a

我亦如是，欲求明智，於諸愚癡尼揵子所，愚癡習近，愚癡和合，愚癡奉事，徒自勞苦，不得明智。 ^916-14b

是故我今重歸依佛、歸法、歸僧。從今以去，於彼尼揵愚癡，不善、不辯者所，少信、少敬、少愛、少念，於今遠離。 ^916-15

是故我今第三歸佛，歸法，歸僧、乃至盡壽為優婆塞，自淨其心！」 ^916-16

時刀師氏聚落主聞佛所說，歡喜隨喜，作禮而去。
〔動搖及鬥諍，調馬與惡性，頂髮并牟尼。〕
〔王髮及驢姓，飢饉與種田，說何論為十。〕^916-17

## 三種調馬經 ^s917

如是我聞：一時，佛住舍衛國祇樹給孤獨園。 ^917-1

爾時，世尊告諸比丘：「世間有三種調馬，何等為三種？有馬捷疾具足、色不具足、形體不具足；有馬色具足、捷疾具足、形體不具足；有馬捷疾具足、色具足、形體具足。 ^917-2

如是有三種調士夫相，何等為三？有士夫捷疾具足、色不具足、形體不具足；有士夫捷疾具足、色具足、形體不具足：有士夫捷疾具足、色具足、形體具足。 ^917-3

比丘！〔何等為士夫〕捷疾具足、色不具足、形體不具足？有士夫於此苦如實知，此苦集、此苦滅、此苦滅道跡如實知。如是觀者，三結斷：身見、戒取、疑。此三結斷，得須陀洹，不墮惡趣法，決定正趣三菩提，七有天人往生，究竟苦邊，是名捷疾具足。 ^917-4a

何等為非色具足？若有問阿毗曇、律，不能以具足句、味，次第隨順，具足解說，是名色不具足。 ^917-4b

云何形體不具足？非大德名聞，〔不能〕感致衣被、飲食、床臥、湯藥、眾具。 ^917-4c

是名士夫捷疾具足、色不具足、形體不具足。 ^917-4d

何等為捷疾具足，色具足，形體不具足？謂士夫此苦如實知，此苦集、此苦滅、此苦滅道跡如實知，乃至究竟苦邊，是捷疾具足。 ^917-5a

何等為色具足？若問阿毘曇、律，乃至能為解說，是名色具足。 ^917-5b

何等為形體不具足？非大德名聞，不能感致衣被、飲食、臥具、湯藥。 ^917-5c

是名士夫捷疾具足、色具足、形體不具足。 ^917-5d

何等為士夫捷疾具足、色具足、形體具足？謂士夫此苦如實知，此苦集、此苦滅、此苦滅道跡如實知，乃至究竟苦邊，是名捷疾具足。 ^917-6a

何等為色具足？若問阿毘曇、律，乃至能解說，是名色具足。 ^917-6b

何等為形體具足？大德名聞，乃至臥具、湯樂，是名形體具足。 ^917-6c

是名士夫捷疾具足、色具足、形體具足。」 ^917-6d

佛說此經已，諸比丘聞佛所說，歡喜奉行。^917-7

## 順良馬經 ^s918

如是我聞：一時，佛住王舍城迦蘭陀竹園。 ^918-1

爾時，世尊告諸比丘：「世間有三種良馬，何等為三？有馬捷疾具足、非色具足、非形體具足；有馬捷疾具足、色具足、非形體具足；有馬捷疾具足、色具足、形體具足。 ^918-2

於正法律有三種善男子，何等為三？有善男子捷疾具足、非色具足、非形體具足；有善男子捷疾具足、色具足、非形體具足；有善男子捷疾具足、色具足、形體具足。 ^918-3

何等為善男子捷疾具足、非色具足、非形體具足？謂善男子苦聖諦如實知、苦集聖諦如實知、苦滅聖諦如實知、苦滅道跡聖諦如實知。作如是知、如是見已，斷五下分結，謂身見、戒取、疑、貪欲、瞋恚；斷此五下分結已，得生般涅槃阿那含，不復還生此世，是名善男子捷疾具足。 ^918-4a

云何色不具足？若問阿毘曇、律，不能解了句、味，次第隨順，決定解說，是名色不具足。 ^918-4b

云何形體不具足？謂非名聞大德，〔不〕能感財利供養：衣被、飲食、隨病湯藥。 ^918-4c

是名善男子捷疾具足、vv非色具足、非形體具足。 ^918-4d

何等為捷疾具足，色具足，非形體具足？謂善男子此苦聖諦如實知，乃至得生般涅槃阿那含，不復還生此世，是名捷疾具足。 ^918-5a

云何色具足？若有問阿毘曇、律，能以次第句、味，隨順決定而為解說，是名色具足。 ^918-5b

云何非形體具足？謂非名聞大德，〔不〕能感財利供養：衣被、飲食、隨病湯藥。 ^918-5c

是名善男子捷疾具足、色具足、非形體具足。 ^918-5d

何等為善男子捷疾具足、色具足、形體具足？謂善男子此苦聖諦如實知，乃至得阿那含生般涅槃，不復還生此世，是名捷疾具足。 ^918-6a

何等為色具足？若有問阿毘曇、毘尼，乃至而為解說，是名色具足。 ^918-6b

何等為形體具足？謂名聞大德，能感財利，乃至湯藥、眾具，是名形體具足。 ^918-6c

是名善男子捷疾具足、色具足、形體具足。」 ^918-6d

佛說此經已，諸比丘聞佛所說，歡喜奉行。^918-7

## 良馬經 ^s919

如是我聞：一時，佛住王舍城迦蘭陀竹園。 ^919-1

爾時，世尊告諸比丘：「世間有三種良馬，何等為三？謂有馬捷疾具足、非色具足、非形體具足；有馬捷疾具足、色具足、非形體具足；有馬捷疾具足、色具足、形體具足。 ^919-2

如是於此法律有三種善男子，何等為三？有善男子捷疾具足、非色具足、非形體具足；有善男子捷疾具足、色具足、非形體具足；有善男子捷疾具足、色具足、形體具足。 ^919-3

何等為善男子捷疾具足、非色具足、非形體具足？謂善男子此苦聖諦如實知、此苦集聖諦如實知、此苦滅聖諦如實知、此苦滅道跡聖諦如實知。如是知、如是見已，欲有漏心解脫、有有漏心解脫、無明有漏心解脫：我生已盡、梵行已立、所作已作、自知不受後有，是名捷疾具足。 ^919-4a

云何非色具足？若有問阿毗曇、律，乃至不能為決定解說，是名色不具足。 ^919-4b

何等非形體具足？謂非名聞大德，乃至不感湯藥、眾具，是名形體不具足。 ^919-4c

是名善男子捷疾具足、非色具足、非形體具足。 ^919-4d

何等為善男子捷疾具足、色具足、非形體具足？謂善男子此苦聖諦如實知，乃至不受後有，是名捷疾具足。 ^919-5a

云何色具足？謂若有問阿毗曇、毗尼，乃至能為決定解說，是名色具足。 ^919-5b

何等為非形體具足？謂非名聞大德，乃至不能感湯藥、眾具。 ^919-5c

是名善男子捷疾具足、色具足、非形禮具足。 ^919-5d

何等為善男子捷疾具足、色具足、形體具足？謂善男子此苦聖諦如實知，乃至不受後有，是名捷疾具足。 ^919-6a

何等為色具足？謂善男子若有問阿毘曇、毘尼，乃至能為決定解說，是名色具足。 ^919-6b

何等為形體具足？謂善男子名聞大德，乃至能感湯藥、眾具，是名形體具足。 ^919-6c

是名善男子捷疾具足、色具足、形體具足。」 ^919-6d

佛說此經已，諸比丘聞佛所說，歡喜奉行。^919-7

## 三經 ^s920

如是我聞：一時，佛住王舍城迦蘭陀竹園。 ^920-1

爾時，世尊：「世有三種良馬，王所服乘。何等為三？謂良馬色具足、力具足、捷疾具足。 ^920-2

如是於正法律，有三種善男子，世所奉事，供養恭敬，為無上福田。何等為三？謂善男子色具足、力具足、捷疾具足。 ^920-3

何等為色具足？謂善男子住於淨戒，波羅提木叉律儀，威儀、行處具足，見微細罪能生怖畏，受持學戒，是名色具足。
（4b ）何等力具足？已生惡不善法令斷，生欲精勤方便，攝受增長；未生惡不善法不起，生欲精勤方便，攝受增長；未生善法令起，生欲精勤方便，攝受增長；已生善法住不忘失，生欲精勤方便，攝受增長，是名力具足。 ^920-4a

何等為捷疾具足？謂此苦聖諦如實知，乃至得阿羅漢，不受後有，是名捷疾具足。 ^920-4c

是名善男子色具足、力具足、捷疾具足。」 ^920-4d

佛說此經已，諸比丘聞佛所說，歡喜奉行。^920-5

## 四經 ^s921

如是我聞：一時，佛住王舍城迦蘭陀竹園。 ^921-1

爾時，世尊告諸比丘：「世有良馬，四能具足，當知是良馬，王所服乘。何等為四？所謂賢善、捷疾、堪能、調柔。 ^921-2

如是善男子，四德成就，世所宗重，承事供養，為無上福田。何等為四？謂善男子成就無學戒身、無學定身、無學慧身、無學解脫身。」 ^921-3

佛說此經已，諸比丘聞佛所說，歡喜奉行。^921-4

## 鞭影經 ^s922

如是我聞：一時，佛住王舍城迦蘭陀竹園。 ^922-1

爾時，世尊告諸比丘：「世有四種良馬。 ^922-2

有良馬，駕以平乘，顧其鞭影馳駃，善能觀察御者形勢，遲速左右，隨御者心，是名比丘！世間良馬第一之德。 ^922-3a

復次，比丘！世間良馬，不能顧影而自驚察，然以鞭杖觸其手尾，則能〔驚悚〕，察御者心，遲速左右，是名世間第二良馬。 ^922-3b

復次，比丘！若世間良馬，不能顧影及觸皮毛能隨人心，而以鞭杖小侵皮肉，則能驚察，隨御者心，遲速左右，是名比丘第三良馬。 ^922-3c

復次，比丘！世間良馬，不能顧其鞭影，及觸皮毛，小侵膚肉，乃以鐵錐刺身，徹膚傷骨，然後方驚，牽車著路，隨御者心，遲速左右，是名世間第四良馬。 ^922-3d

如是於正法律，有四種善男子。何等為四？ ^922-4

謂善男子聞他聚落，有男子、女人，疾病困苦乃至死。聞已，能生恐怖，依正思惟，如後良馬顧影則調，是名第一善男子，於正法律能自調伏。 ^922-5a

復次，善男子不能聞他聚落，若男、若女，老病死苦，能生怖畏，依正思惟；見他聚落若男、若女老病死苦，則生怖畏，依正思惟，如彼良馬觸其毛尾，能速調伏，隨御者心，是名第二善男子，於正法律能自調伏。 ^922-5b

復次，善男子不能聞、見他聚落中，男子、女人老病死苦，生怖畏心，依正思惟；然見聚落、城邑，有善知識及所親近，老病死苦，則生怖畏，依正思惟，如彼良馬觸其膚肉，然後調伏，隨御者心，是名〔第三〕善男子，於聖法律而自調伏。 ^922-5c

復次，善男子不能聞、見他聚落中男子、女人及所親近老病死苦，生怖畏心，依正思惟；然於自身老病死苦，能生厭怖，依正思惟，如彼良馬侵肌徹骨，然後乃調，隨御者心，是名第四善男子，於聖法律能自調伏。」 ^922-5d

佛說此經已，諸比丘聞佛所說，歡喜奉行。^922-6

## 只屍經 ^s923

如是我聞：一時，佛住王舍城迦蘭陀竹園。 ^923-1

時有調馬師，名曰只尸，來詣佛所，稽首佛足，退坐一面，白佛言：「世尊！我觀世間甚為輕賤，猶如群羊。世尊！唯我堪能調馬，狂逸惡馬，我作方便，須臾令彼態病悉現，隨其態病方便調伏。」 ^923-2

佛告調馬師聚落主：「汝以幾種方便，調伏於馬？」 ^923-3

馬師白佛：「有三種法，調伏惡馬。何等為三？一者、柔軟，二者、麤澀，三者、柔軟麤澀。」 ^923-4

佛告聚落主：「汝以三種方便調馬，猶不調者，當如之何？」 ^923-5

馬師白佛：「遂不調者，便當殺之。
所以者何？莫令辱我。」 ^923-6

調馬師白佛：「世尊是無上調御丈夫，為以幾種方便調御丈夫？」 ^923-7

佛告聚落主：「我亦以三種方便，調御丈夫。何等為三？一者、一向柔軟，二者、一向麤澀，三者、柔軟麤澀。」 ^923-8

佛告聚落主：「所謂一向柔軟者，如所說：此是身善行，此是身善行報；此是口、意善行，此是口、意善行報。是名天，是名人，是名善趣化生，是名涅槃，是為柔軟。 ^923-9a

麤澀者，如所說：是身惡行，是身惡行報；是口、意惡行，是口、意惡行報。是名地獄，是名畜生，是名餓鬼，是名惡趣，是名墮惡趣，是名如來麤澀教也。 ^923-9b

彼柔軟麤澀俱者，謂如來有時說身善行，有時說身善行報，有時說口、意善行，有時說口意善行報；有時說身惡行，有時說身惡行報，有時說口、意惡行，有時說口、意惡行報。如是名天，如是名人，如是名善趣，如是名涅槃；如是名地獄，如是名畜生，餓鬼，如是名惡趣，如是墮惡趣，是名如來柔軟麤澀教。」 ^923-9c

調馬師白佛：「世尊！若以三種方便調伏眾生，有不調者，當如之何？」 ^923-10

佛告聚落主：「亦當殺之。
所以者何？莫令辱我。」 ^923-11

調馬師白佛言：「若殺生者，於世尊法為不清淨，世尊法中亦不殺生，而今言殺，其義云何？」 ^923-12

佛告聚落主：「如是，如是！如來法中殺生不清淨，如來法中亦不殺生。然如來法中，以三種教授不調伏者，不復與語，不教、不誡。聚落主！於意云何？如來法中，不復與語，不教、不誡，豈非死耶？」 ^923-13

調馬師白佛：「實爾，世尊！不復與語，永不教、誡，真為死也。世尊！以是之故，我從今日，離諸惡不善業！」 ^923-14

佛告聚落主：「善哉所說！」 ^923-15

時調馬師聚落主只尸，聞佛所說，歡喜隨喜，禮足而去。^923-16

## 有過經 ^s924

如是我聞：一時，佛住王舍城迦蘭陀竹園。 ^924-1

爾時，世尊告諸比丘：「世間馬有八態，何等為八？ ^924-2

謂惡馬臨駕車時，後腳蹋人，前腳跪地，奮頭齧人，是名世間馬第一態。 ^924-3a

復次，惡馬就駕車時，低頭、振軛，是名世間惡馬第二之態。 ^924-3b

復次，世間惡馬就駕車時，下道而去，或復偏厲車，令其翻覆，是名第三之態。 ^924-3c

復次，世間惡馬就駕車時，仰頭卻行，是名世間惡馬第四之態。 ^924-3d

復次，世間惡馬就駕車時，小得鞭杖，或斷韁、折勒，縱橫馳走，是名第五之態。 ^924-3e

復次，世間惡馬就駕車時，舉前兩足而作人立，是名第六之態。 ^924-3f

復次，世間惡馬就駕之時，加之鞭杖，安住不動，是名第七之態。 ^924-3g

復次，世間惡馬就駕之時，叢聚四腳，伏地不起，是名第八之態。 ^924-3h

如是世間惡丈夫，於正法律有八種過。何等為八？ ^924-4

若比丘！諸梵行者以見、聞、疑罪而發舉時，彼則瞋恚，反呵責彼言：汝愚癡、不辯、不善，他立舉汝，汝云何舉我？如彼惡馬，後腳雙蹋、前腳跪地，斷鞅、折軛，是名丈夫於正法律第一之過。 ^924-5a

復次，比丘！諸梵行者以見、聞、疑舉，反出他罪，猶如惡馬，怒項、折軛，是名丈夫於正法律第二之過。 ^924-5b

復次，比丘！諸梵行者以見、聞、疑舉，不以正答，橫說餘事，瞋恚、憍慢，隱覆、嫌恨、不忍，無所由作，如彼惡馬不由正路，令車翻覆，是名丈夫於正法律第三之過。 ^924-5c

復次，比丘！諸梵行者以見、聞、疑舉，令其憶念，而作是言：我不憶念。觝突不伏，如彼惡馬即縮轉退，是名丈夫於正法律第四之過。 ^924-5d

復次，比丘！諸梵行者以見、聞、疑舉時，輕蔑不數其人，亦不數僧，攝持衣缽，隨意而去。如彼惡馬，加以鞭杖，縱橫馳走，是名丈夫於正法律第五之過。 ^924-5e

復次，比丘！諸梵行者以見、聞、疑舉時，自處高床，與諸上座共諍曲直，如彼惡馬雙腳人立，是名丈夫於正法律第六之過。 ^924-5f

復次，比丘！諸梵行者以見、聞、疑舉時，默然不應，以惱大眾，如彼惡馬，加其鞭杖，兀然不動，是名丈夫於正法律第七之過。 ^924-5g

復次，比丘！諸梵行者以見、聞、疑舉時，則便捨戒，自生退沒，到於寺門而作是言：汝默然！快喜安住，我自捨戒退沒。如彼惡馬，叢聚四足，伏地不動，是名丈夫於正法律第八之過。 ^924-5h

是名比丘於正法律，有八種丈夫過惡。」 ^924-6

佛說此經已，諸比丘聞佛所說，歡喜奉行。^924-7

## 八種德經 ^s925

如是我聞：一時，佛住王舍城迦蘭陀竹園。 ^925-1

爾時，世尊告諸比丘：「世間良馬，有八種德成就者，隨人所欲，取道多少。何等為八？ ^925-2

生於良馬鄉，是名良馬第一之德。 ^925-3a

復次，體性溫良，不驚恐人，是名良馬第二之德。 ^925-3b

復次，良馬不擇飲食，是名良馬第三之德。 ^925-3c

復次，良馬厭惡不淨，擇地而臥，是名良馬第四之德。 ^925-3d

復次，良馬諸情態，速為調馬者現，馬師調習，速捨其態，是名良馬第五之德。 ^925-3e

復次，良馬安於駕乘，不顧餘馬，隨其輕重，能盡其力，是名良馬第六之德。 ^925-3f

復次，良馬常隨正路，不隨非道，是名良馬第七之德。 ^925-3g

復次，良馬若病、若老，勉力駕乘，不厭不倦，是名良馬第八之德。 ^925-3h

如是丈夫，於正法律八德成就，當知是賢士夫。何等為八？ ^925-4

謂賢士夫，住於正戒，波羅提木叉律儀，威儀、行處具足，見微細罪能生怖畏，受持學戒，是名丈夫於正法律第一之德。 ^925-5a

復次，丈夫性自賢善，善調、善住，不惱、不怖諸梵行者，是名丈夫第二之德。 ^925-5b

復次，丈夫次行乞食，隨其所得，若麤、若細，其心平等，不嫌、不著，是名丈夫第三之德。 ^925-5c

復次，丈夫心生厭離，於身惡業，口、意惡業，惡不善法，及諸煩惱，重受諸有，熾然苦報，於未來世生老病死、憂悲惱苦，增其厭離。是名丈夫第四之德。 ^925-5d

復次，丈夫若有沙門過，諂曲不實，速告大師及善知識。大師說法，則時除斷，是名丈夫第五之德。 ^925-5e

復次，丈夫學心具足，作如是念：設使餘人學以不學，我悉當學，是名丈夫第六之德。 ^925-5f

復次，丈夫行八正道，不行非道，是名丈夫第七之德。 ^925-5g

復次，丈夫乃至盡壽精勤方便，不厭不倦，是名丈夫第八之德。 ^925-5h

如是丈夫八德成就，隨其行地，能速昇進。」 ^925-6

佛說此經已，諸比丘聞佛所說，歡喜奉行。^925-7

## 詵陀迦旃延經 ^s926

如是我聞：一時，佛住那梨聚落深谷精舍。 ^926-1

爾時，世尊告詵陀迦旃延：「當修真實禪，莫習強良禪。 ^926-2

如強良馬，繫槽櫪上，彼馬不念我所應作、所不應作，但念穀草。 ^926-3a

如是丈夫，於貪欲纏多所修習故，彼以貪欲心思惟，於出離道不如實知，心常馳騁，隨貪欲纏而求正受。 ^926-3b

瞋恚、睡眠、掉悔、疑多修習故，於出離道不如實知，以疑蓋心思惟以求正受。 ^926-3c

詵陀！若真生馬，繫槽櫪上，不念水草，但作是念駕乘之事。 ^926-4a

如是丈夫，不念貪欲纏住；於出離如實知，不以貪欲纏而求正受。 ^926-4b

亦不瞋恚、睡眠、掉悔、疑纏多住；於出離瞋恚、睡眠、掉悔、疑纏如實知，不以疑纏而求正受。 ^926-4c

如是詵陀！比丘如是禪者，不依地修禪，不依水、火、風、空、識、無所有、非想非非想而修禪；不依此世、不依他世，非日、月，非見、聞、覺、識，非得、非求、非隨覺、非隨觀而修禪。 ^926-5a

詵陀！比丘如是修禪者，諸天主、伊濕波羅、波闍波提，恭敬合掌，稽首作禮而說偈言：
南無大士夫！南無士之上！以我不能知，依何而禪定。」 ^926-5b

爾時，有尊者跋迦利，住於佛後，執扇扇佛。時跋迦利白佛言：「世尊！若比丘云何入禪，而不依地、水、火、風，乃至覺、觀而修禪定？ ^926-6a

云何比丘〔如是修禪者〕，諸天主、伊濕波羅、波闍波提合掌恭敬，稽首作禮而說偈言：
南無大士夫！南無士之上！以我不能知，依何而禪定。」 ^926-6b

佛告跋迦利：「比丘於地想能伏地想，於水、火、風想，無量空入處想，識入處想，無所有入處，非想非非想入處想；此世、他世，日、月，見、聞、覺、識，若得、若求，若覺、若觀，悉伏彼想。 ^926-7

跋迦利！比丘如是禪者，不依地、水、火、風，乃至不依覺、觀而修禪。 ^926-8a

跋迦利！比丘如是禪者，諸天主、伊濕波羅、波闍波提，恭敬合掌，稽首作禮，而說偈言：
南無大士夫！南無士之上！以我不能知，何所依而禪。」 ^926-8b

佛說此經時，詵陀迦旃延比丘，遠塵、離垢，得法眼淨。跋迦利比丘，不起諸漏，心得解脫。佛說此經已，跋迦利比丘聞佛所說，歡喜奉行。
〔惡馬、調順馬，賢乘、三及四，鞭影并調乘。〕
〔有過、八種惡，迦旃延離垢，十事悉皆竟。〕^926-9

## 優婆塞經 ^s927

如是我聞：一時，佛住迦毗羅衛國尼拘律園中。 ^927-1

時有釋種，名摩訶男，來詣佛所，稽首佛足，退坐一面，白佛言：「世尊！云何名為優婆塞？」 ^927-2

佛告摩訶男：「在家清白，修習淨住，男相成就。作是說言：我今盡壽歸佛、歸法、歸比丘僧，為優婆塞，證知我！是名優婆塞。」 ^927-3

摩訶男白佛言：「世尊！云何名為優婆塞信具足？」 ^927-4a

佛告摩訶男：「優婆塞者，於如來所，正信為本，堅固難動，諸沙門、婆羅門，諸天魔、梵，及餘世間所不能壞。摩訶男！是名優婆塞信具足。」 ^927-4b

摩訶男白佛言：「世尊！云何名優婆塞戒具足。」 ^927-5a

佛告摩訶男：「優婆塞離殺生、不與取、邪婬、妄語、飲酒，不樂作。摩訶男！是名優婆塞戒具足。」 ^927-5b

摩訶男白佛言：「世尊！云何名優婆塞聞具足？」 ^927-6a

佛告摩訶男：「優婆塞聞具足者，聞則能持，聞則積集。若佛所說，初、中、後善，善義、善味，純一滿淨，梵行清白，悉能受持。摩訶男！是名優婆塞聞具足。」 ^927-6b

摩訶男白佛言：「世尊！云何名優婆塞捨具足？」 ^927-7a

佛告摩訶男：「優婆塞捨具足者，為慳垢所纏者，心離慳垢，住於非家，修解脫施、勤施、常施、樂捨財物、平等布施。摩訶男！是名優婆塞捨具足。」 ^927-7b

摩訶男白佛言：「世尊！云何名優婆塞智慧具足？」 ^927-8a

佛告摩訶男：「優婆塞智慧具足者，謂此苦如實知、此苦集如實知、此苦滅如實知、此苦滅道跡如實知。摩訶男！是名優婆塞〔智慧〕具足。」 ^927-8b

爾時，釋氏摩訶男聞佛所說，歡喜隨喜，從坐起，作禮而去。^927-9

## 深妙功德經 ^s928

如是我聞：一時，佛住迦毘羅衛國尼拘律園中。 ^928-1

爾時，釋氏摩訶男，與五百優婆塞，來詣佛所，稽首佛足，退坐一面，白佛言：「世尊！云何名優婆塞？」 ^928-2

佛告摩訶男：「優婆塞者，在家淨住，乃至盡壽歸依三寶，為優婆塞，證知我。」 ^928-3

摩訶男白佛言：「世尊！云何名優婆塞須陀洹？」 ^928-4a

佛告摩訶男：「優婆塞須陀洹者，三結已斷、已知，謂身見、戒取、疑。摩訶男！是名優婆塞須陀洹。」 ^928-4b

摩訶男白佛言：「世尊！云何名優婆塞斯陀含？」 ^928-5a

佛告摩訶男：「謂優婆塞三結已斷、已知，貪、恚、癡薄。摩訶男！是名優婆塞斯陀含。」 ^928-5b

摩訶男白佛言：「世尊！云何名優婆塞阿那含？」 ^928-6a

佛告摩訶男：「優婆塞阿那含者，五下分結已斷、已知，謂身見、戒取、疑、貪欲、瞋恚。摩訶男！是名優婆塞阿那含。」 ^928-6b

時摩訶男釋氏，顧視五百優婆塞而作是言：「奇哉！諸優婆塞在家清白，乃得如是深妙功德！」 ^928-7

時摩訶男優婆塞，聞佛所說，歡喜隨喜，從坐起，作禮而去。^928-8

## 一切事經 ^s929

如是我聞：一時，佛住迦毘羅衛國尼拘律園中。 ^929-1

爾時，釋氏摩訶男，來詣佛所，稽首佛足，退坐一面，白佛言：「世尊云何名優婆塞？」 ^929-2

佛告摩訶男：「優婆塞者，在家清白，乃至盡壽歸依三寶，為優婆塞，證知我。」 ^929-3

摩訶男白佛：「世尊！云何為滿足一切優婆塞事？」 ^929-4a

佛告摩訶男：「若優婆塞有信無戒，是則不具，當勤方便，具足淨戒。具足信、戒而不施者，是則不具；以不具故，精勤方便修習布施，〔令〕具足滿。信、戒、施滿，不能隨時往詣沙門，聽受正法，是則不具；以不具故，精勤方便，隨時往詣塔寺，見諸沙門，不一心聽受正法，是不具足；信、戒、施、聞修習滿足，聞已不持，是不具足；以不具足故，精勤方便，隨時往詣沙門，專心聽法，聞則能持，不能觀察諸法深義，是不具足；不具足故，精勤方便，信、戒、施、聞，聞則能持，持已觀察甚深妙義，而不隨順知法次法向，是則不具；以不具故，精勤方便，信、戒、施、聞，受持，觀察，了達深義，隨順行，法次法向。摩訶男！是名滿足一切種優婆塞事。」 ^929-4b

摩訶男白佛：「世尊！云何名優婆塞能自安慰、不安慰他？」 ^929-5a

佛告摩訶男：「若優婆塞能自立〔戒〕，不能令他立於正〔戒〕；自持淨戒，不能令他持戒具足；自行布施，不能以施建立於他；自詣塔寺，見諸沙門，不能勸他令詣塔寺，往見沙門；自專聽法，不能勸人樂聽正法；聞法自持，不能令他受持正法；自能觀察甚深妙義，不能勸人令觀深義；自知深法，能隨順行法次法向，不能勸人令隨順行法次法向。摩訶男！如是八法成就者，是名優婆塞能自安慰、不安慰他。」 ^929-5b

摩訶男白佛：「世尊！優婆塞成就幾法，自安安他？」 ^929-6a

佛告摩訶男：「若優婆塞成就十六法者，是名優婆塞自安安他。何等為十六？ ^929-6b

摩訶男！若優婆塞具足正信，〔亦以正信〕建立他人。 ^929-7a

自持淨戒，亦以淨戒建立他人。 ^929-7b

自行布施，教人行施。 ^929-7c

自詣塔寺見諸沙門，亦教人往見諸沙門。 ^929-7d

自專聽法，亦教人聽。 ^929-7e

自受持法，教人受持。 ^929-7f

自觀察義，教人觀察。 ^929-7g

自知深義，隨順修行，法次法向，亦復教人解了深義，隨順修行，法次法向。 ^929-7h

摩訶男！如是十六法成就者，是名優婆塞能自安慰，亦安慰他人。 ^929-8

摩訶男！若優婆塞成就如是十六法者，彼諸大眾，悉詣其所，謂婆羅門眾、剎利眾、長者眾、沙門眾，於諸眾中，威德顯曜。譬如日輪，初中及後，光明顯照。如是優婆塞十六法成就者，初中及後，威德顯照。 ^929-9

如是摩訶男！若優婆塞十六法成就者，世間難得！」 ^929-10

佛說此經已，釋氏摩訶男聞佛所說，歡喜隨喜，即從坐起，作禮而去。^929-11

## 自恐經 ^s930

如是我聞：一時，佛住迦毘羅衛國尼拘律園中。 ^930-1

爾時，釋氏摩訶男，來詣佛所，稽首禮足，退坐一面，白佛言：「世尊！此迦毘羅衛國，安隱豐樂，人民熾盛。我每出入時，眾多羽從，狂象、狂人、狂乘，常與是俱。我自恐與此諸狂，俱生、俱死，忘於念佛、念法、念比丘僧。我自思惟：命終之時，當生何處？」 ^930-2

佛告摩訶男：「莫恐，莫怖！命終之後，不生惡趣，終亦無惡。譬如大樹，順下、順注、順輸，若截根本，當墮何處？」 ^930-3

摩訶男白佛：「隨彼順下、順注、順輸。」 ^930-4

佛告摩訶男：「汝亦如是，若命終時，不生惡趣，終亦無惡。
所以者何？汝已長夜修習念佛、念法、念僧。若命終時，此身若火燒，若棄塚間，風飄日曝，久成塵末，而心、意、識久遠長夜正信所熏，戒、施、聞、慧所熏，神識上昇，向安樂處，未來生天。」 ^930-5

時摩訶男聞佛所說，歡喜隨喜，作禮而去。^930-6

## 修習住經 ^s931

如是我聞：一時，佛住迦毗羅衛國尼拘律園中。 ^931-1

爾時，釋氏摩訶男，來詣佛所，稽首禮足，退坐一面，白佛言：「世尊！若比丘在於學地，求所未得，上昇進道，安隱涅槃。世尊！彼當云何修、習、多修習住？於此法律，得諸漏盡，無漏心解脫、慧解脫，現法自知作證：我生已盡、梵行已立、所作已作、自知不受後有。」 ^931-2

佛告摩訶男：「若比丘在於學地，求所未得，上昇進道，安隱涅槃。彼於爾時，當修六念，乃至進得涅槃。 ^931-3

譬如飢人身體羸瘦，得美味食，身體肥澤。 ^931-4

如是比丘住在學地，求所未得，上昇進道，安隱涅槃，修六隨念，乃至疾得安隱涅槃。何等六念？ ^931-5

謂聖弟子念如來事：如來、應、等正覺、明行足、善逝、世間解、無上士、調御丈夫、天人師、佛、世尊。聖弟子如是念時，不起貪欲纏，不起瞋恚、愚癡心，其心正直，得如來義，得如來正法。於如來正法，於如來所得隨喜心，隨喜心已歡悅，歡悅已身猗息，身猗息已覺受樂，覺受樂已其心定。心定已，彼聖弟子於兇嶮眾生中，無諸罣閡，入法流水，乃至涅槃。 ^931-6a

復次，聖弟子念於法事：世尊法律，現法、能離生死熾然、不待時節、通達、現法、緣自覺知。聖弟子如是念法者，不起貪欲、瞋意、愚恚，乃至念法所熏，昇進涅槃。 ^931-6b

復次，聖弟子念於僧事：世尊弟子善向、正向、直向、誠向，行隨順法，有向須陀洹、得須陀洹、向斯陀含、得斯陀含、向阿那含、得阿那含、向阿羅漢、得阿羅漢。此是四雙、八輩賢聖，是名世尊弟子僧，淨戒具足，三昧具足，智慧具足，解脫具足，解脫知見具足，所應奉迎，承事供養，為良福田。聖弟子如是念僧事時，不起貪欲、瞋恚、愚癡，乃至念僧所熏，昇進涅槃。 ^931-6c

復次，聖弟子自念淨戒：不壞戒、不缺戒、不污戒、不雜戒、不他取戒、善護戒、明者稱譽戒、智者不厭戒。聖弟子如是念戒時，不起貪欲、瞋恚、愚癡，乃至念戒所熏，昇進涅槃。 ^931-6d

復次，聖弟子自念施事：我得善利，於慳垢眾生中而得離慳垢處，於非家行解脫施，常自手施，樂行捨法，具足等施。聖弟子如是念施時，不起貪欲、瞋恚、愚癡，乃至念施所熏，昇進涅槃。 ^931-6e

復次，聖弟子念諸天事：有四大王〔天〕、三十三天、焰摩天、兜率陀天、化樂天、他化自在天。若有正信心者，於此命終，生彼諸天，我亦當行此正信；彼得淨戒、施、聞、慧，於此命終，生彼諸天，我今亦當行此戒、施、聞、慧。聖弟子如是念天事者，不起貪欲、瞋恚、愚癡，其心正直，緣彼諸天。彼聖弟子如是直心者，得深法利，得深義利，得彼諸天饒益隨喜。隨喜已生欣悅，欣悅已身猗息，身猗息已覺受樂，覺受樂已得心定。心定已，彼聖弟子處兇嶮眾生中，無諸罣閡，入法水流、念天所熏故，昇進涅槃。 ^931-6f

摩訶男！若比丘住於學地，欲求上昇安樂涅槃，如是多修習，疾得涅槃者，於正法律，速盡諸漏，無漏心解脫、慧解脫，現法自知作證：我生已盡、梵行已立、所作已作、自知不受後有。」 ^931-7

時釋氏摩訶男聞佛所說，歡喜隨喜，從坐起，作禮而去。^931-8

## 十一經 ^s932

如是我聞：一時，佛住迦毗羅衛國尼拘律園中。 ^932-1

時有眾多比丘，集於食堂，為世尊縫衣。 ^932-2

時釋氏摩訶男，聞眾多比丘集於食堂，為世尊縫衣。世尊不久，三月安居訖，作衣竟，持衣缽，人間遊行。聞已，往詣佛所，稽首佛足，退坐一面，白佛言：「世尊！我四體不攝，迷於四方，聞法悉忘。以聞眾多比丘集於食堂，為世尊縫衣。世尊不久，安居訖，作衣竟，持衣缽，人間遊行。是故我今思惟：何時當復得見世尊，及諸知識比丘！」 ^932-3

佛告摩訶男：「汝正使見世尊、不見世尊，見諸知識比丘及與不見，但當念於五法，精勤修習。摩訶男！當以正信為主，非不正信；戒具足；聞具足；施具足；慧具足為本，非不智慧。如是摩訶男！依此五法，修六念處。何等為六？ ^932-4

〔摩訶男〕！念如來當如是念：如來、應、等正覺，乃至佛、世尊。 ^932-5a

當念法、僧、戒、施、天事，乃至自行得智慧。 ^932-5b

如是摩訶男！聖弟子成就十一法者，則為學跡，終不腐敗，堪任知見，堪任決定，住甘露門，近於甘露，不能一切疾得甘露涅槃。 ^932-6

譬如伏雞，伏其卵或五或十，隨時消息，愛護將養，正復中間放逸，猶能以爪、以口，啄卵得生其子。
所以者何？以彼雞母初隨時消息，善愛護故。 ^932-7

如是聖弟子成就十一法者，住於學跡，終不腐敗，乃至不能一切疾得甘露涅槃」。 ^932-8

佛說此經已，摩訶男釋氏聞佛所說，歡喜隨喜，作禮而去。^932-9

## 十二經 ^s933

如是我聞：一時，佛住迦毗羅衛國尼拘律園中。 ^933-1

時有眾多比丘，集於食堂，為世尊縫衣。 ^933-2

時釋氏摩訶男，聞諸比丘集於食堂，為世尊縫衣。世尊不久，安居訖，作衣竟，持衣缽，人間遊行。聞已，詣佛所，稽首禮足，退坐一面，白佛言：「世尊！我今四體不攝，迷於四方，先所聞法，今悉忘失。以聞眾多比丘集於食堂，為世尊縫衣，乃至人間遊行。我作是念：何時當復得見世尊，及諸知識比丘！」 ^933-3

佛告摩訶男：「汝見如來、不見如來，見諸比丘、不見諸比丘，且汝常當勤修六法。何等為六？ ^933-4

正信為本，戒、施、聞、空、慧以為根本，非不智慧。 ^933-5

是故摩訶男！依此六法已，於上增修六隨念：念如來事，乃至念天。 ^933-6

如是十二種念成就，彼聖弟子諸惡退減不增長，消滅不起，離塵垢不增塵垢。捨離不取，不取故不著，以不取著故緣自涅槃：我生已盡、梵行已立、所作已作、自知不受後有。」 ^933-7

佛說此經已，釋氏摩訶男聞佛所說，歡喜隨喜，從坐起，作禮而去。^933-8

## 解脫經 ^s934

如是我聞：一時，佛住迦毗羅衛國尼拘律園中。 ^934-1

爾時，釋氏摩訶男來詣佛所，稽首佛足，退坐一面，白佛言：「世尊！如我解佛所說，正受故解脫，非不正受。云何世尊！為先正受而後解脫耶？為先解脫而後正受耶？為正受、解脫，不前不後一時俱生耶？」 ^934-2

爾時，世尊默然而住。如是摩訶男第二、第三問，佛亦再三默然住。 ^934-3

爾時，尊者阿難住於佛後，執扇扇佛。尊者阿難作是念：釋氏摩訶男以此深義而問世尊，世尊病差未久，我今當說餘事以引於彼，語摩訶男：「學人亦有戒，無學人亦有戒；學人有三昧，無學人亦有三昧；學人有慧，無學人亦有慧；學人有解脫，無學人亦有解脫。」 ^934-4

摩訶男問尊者：「阿難！云何為學人戒？云何為無學人戒？云何學人三昧？云何無學人三昧？云何學人慧？云何無學人慧？云何學人解脫？云何無學人解脫？」 ^934-5

尊者阿難語摩訶男：「此聖弟子，住於戒，波羅提木叉律儀，威儀、行處，受持學戒。受持學戒具足已，離欲、惡不善法，乃至第四禪具足住。如是三昧具足已，此苦聖諦如實知，此苦集如實知，此苦滅如實知，此苦滅道跡如實知。如是知、如是見已，五下分結已斷、已知，謂身見、戒取、疑、貪欲、瞋恚。此五下分結斷，於彼受生，得般涅槃阿那含，不復還生此世。彼當爾時，成就學戒、學三昧、學慧、學解脫。 ^934-6a

復於餘時，盡諸有漏，無漏〔心〕解脫，慧解脫，自知作證：我生已盡、梵行已立、所作已作、自知不受後有。彼當爾時，成就無學戒、無學三昧、無學慧、無學解脫。 ^934-6b

如是摩訶男！是名世尊所說學戒、學三昧、學慧、學解脫，無學戒、無學三昧、無學慧、無學解脫。」 ^934-6c

爾時，釋氏摩訶男聞尊者阿難所說，歡喜隨喜，從坐起，禮佛而去。 ^934-7

爾時，世尊知摩訶男去不久，語尊者阿難：「迦毗羅衛釋氏，乃能與諸比丘共論深義！」 ^934-8

阿難白佛：「唯然，世尊！迦毗羅衛釋氏，能與諸比丘共論深義。」 ^934-9

佛告阿難：「迦毘羅衛諸釋氏，快得善利，能於甚深佛法賢聖慧眼而得深入！」 ^934-10

佛說此經已，尊者阿難聞佛所說，歡喜奉行。^934-11

## 沙陀經 ^s935

如是我聞：一時，佛住迦毗羅衛國尼拘律園中。 ^935-1

爾時釋氏名曰沙陀，語釋氏摩訶男：「世尊說須陀洹成就幾種法？」 ^935-2

摩訶男答言：「世尊說須陀洹成就四法。何等為四？謂於佛不壞淨，法、僧不壞淨、聖戒成就，是名四法成就須陀洹。」 ^935-3

釋氏沙陀語釋氏摩訶男：「莫作是說！莫作是言：世尊說四法成就須陀洹。然彼三法成就須陀洹。何等為三？謂於佛不壞淨，於法不壞淨，於僧不壞淨，如是三法成就須陀洹。」 ^935-4

如是第三說，釋氏摩訶男不能令沙陀受四法，釋氏沙陀不能令摩訶男受三法。共詣佛所，稽首佛足，退坐一面。 ^935-5

釋氏摩訶男白佛言：「世尊！釋氏沙陀來詣我所，問我言：世尊說幾法成就須陀洹？我即答言：世尊說四法成就須陀洹。何等為四？謂於佛不壞淨，於法、僧不壞淨、聖戒成就，如是四法成就須陀洹。釋氏沙陀作是言：釋氏摩訶男！莫作是語世尊說四法成就須陀洹，但三法成就須陀洹。何等為三？謂於佛不壞淨，於法不壞淨，於僧不壞淨，世尊說如是三法成就須陀洹。如是再三說，我亦不能令彼釋氏沙陀受四法，釋氏沙陀亦不能令我受三法，是故俱來詣世尊所。今問世尊：須陀洹成就幾法？」 ^935-6

時沙陀釋氏從坐起，為佛作禮，合掌白佛：「世尊！若有如是像類法起：一者世尊，一者比丘僧，我寧隨世尊，不隨比丘僧。或有如是像類法起：一者世尊，一者比丘尼僧、優婆塞、優婆夷，若天、若魔、若梵，若沙門、婆羅門，諸天、世人，我寧隨世尊，不隨餘眾。」 ^935-7

爾時，世尊告釋氏摩訶男：「摩訶男！釋氏沙陀作如是論，汝當云何？」 ^935-8

摩訶男白佛：「世尊！彼沙陀釋氏作如是論，我知復可說，我唯言善，唯言真實。」 ^935-9

佛告摩訶男：「是故當知：四法成就須陀洹，於佛不壞淨，於法、僧不壞淨、聖戒成就，如是受持。」 ^935-10

時釋氏摩訶男聞佛所說，歡喜隨喜，從坐起，作禮而去。^935-11

## 百手經 ^s936

如是我聞：一時，佛住迦毗羅衛國尼拘律園中。 ^936-1

時有迦毘羅衛釋氏，集供養堂，作如是論，問摩訶男：「云何最後記說，彼百手釋氏命終，世尊記彼得須陀洹，不墮惡趣法，決定正向三菩提，七有天人往生，究竟苦邊？然彼百手釋氏，犯戒飲酒，而復世尊記彼得須陀洹，乃至究竟苦邊！汝摩訶男！當往問佛，如佛所說，我等奉持。」 ^936-2

爾時，摩訶男往詣佛所，稽首禮足，退坐一面，白佛言：「世尊！我等迦毗羅衛諸釋氏，集供養堂，作如是論：摩訶男！云何最後記說，是中百手釋氏命終，世尊記說得須陀洹，乃至究竟苦邊？汝今當往，重問世尊，如世尊所說，我等奉持。我今問佛，唯願解說！」 ^936-3

佛告摩訶男：「善逝大師、善逝大師者，聖弟子所說，口說善逝，而心正念、直見，悉入善逝。正法律、正法律者，聖弟子所說，口說正法，〔而〕心正念、直見，悉入正法。善向僧、善向僧者，聖弟子所說，口說善向，〔而〕心正念、直見，悉入善向。 ^936-4

如是摩訶男！聖弟子於佛一向淨信，於法、僧一向淨信。於法利智、出智、決定智，八解脫具足身作證，以智慧見，有漏斷、知。如是聖弟子，不趣地獄、畜生、餓鬼，不墮惡趣，說阿羅漢俱解脫。 ^936-5a

復次，摩訶男！聖弟子一向於佛清淨信，乃至決定智慧，不得八解脫身作證具足住，然彼知見有漏斷，是名聖弟子不墮惡趣，乃至慧解脫。 ^936-5b

復次，摩訶男！聖弟子一向於佛清淨信，乃至決定智慧，八解脫身作證具足住，而不見有漏斷，是名聖弟子不墮惡趣，乃至身證。 ^936-5c

復次，摩訶男！若聖弟子一向於佛清淨信，乃至決定智慧，不得八解脫身作證具足住，然於正法律如實知見，是名聖弟子不墮惡趣，乃至見到。 ^936-5d

復次，摩訶男！聖弟子一向於佛清淨信，乃至決定智慧，於正法律如實知見，不得見到，是名聖弟子不墮惡趣，乃至信解脫。 ^936-5e

復次，摩訶男！聖弟子信於佛言說清淨，信法、信僧言說清淨，於五法增上智慧審諦堪忍，謂信、精進、念、定、慧，是名聖弟子不墮惡趣，乃至隨法行。 ^936-5f

復次，摩訶男！聖弟子信於佛言說清淨，信法、信僧言說清淨，乃至五法少慧審諦堪忍，謂信、精進、念、定、慧，是名聖弟子不墮惡趣，乃至隨信行。 ^936-5g

摩訶男！此堅固樹，於我所說能知義者，無有是處。若能知者，我則記說，況復百手釋氏而不記說得須陀洹。 ^936-6

摩訶男！百手釋氏臨命終時，受持淨戒，捨離飲酒，然後命終，我記說彼得須陀洹，乃至究竟苦邊。」 ^936-7

摩訶男釋氏聞佛所說，歡喜隨喜，從坐起，作禮而去。
〔云何優婆塞，得果、一切行，自輕及住處。〕
〔十一與十二，解脫并舍羅，麤手為第十。〕^936-8

## 血經 ^s937

如是我聞：一時，佛住毗舍離獼猴池側重閣講堂。 ^937-1

時有四十比丘，住波梨耶聚落，一切皆修阿練若行，糞掃衣，乞食，學人未離欲；來詣佛所，稽首佛足，退住一面。 ^937-2

爾時，世尊作是念：此四十比丘，住波梨耶聚落，皆修阿練若行，糞掃衣，乞食，學人未離欲。我今當為說法，令其即於此生不起諸漏，心得解脫。 ^937-3

爾時，世尊告波梨耶聚落四十比丘：「眾生無始生死，無明所蓋，愛繫其頸，長夜生死輪轉，不知苦之本際。諸比丘！於意云何？恆水洪流，趣於大海，中間恆水為多，汝等本來長夜生死輪轉，破壞身體，流血為多？」 ^937-4

諸比丘白佛：「如我解世尊所說義，我等長夜輪轉生死，其身破壞，流血甚多，多於恆水百千萬倍。」 ^937-5

佛告比丘：「置此恆水，乃至四大海水為多，汝等長夜輪轉生死，其身破壞，血流為多？」 ^937-6

諸比丘白佛：「如我解世尊所說義，我等長夜輪轉生死，其身破壞，流血甚多，踰四大海水也。」 ^937-7

佛告諸比丘：「善哉！善哉！汝等長夜輪轉生死所出身血，甚多無數，過於恆水及四大海。
所以者何？汝於長夜曾生象中，或截耳、鼻、頭、尾、四足，其血無量。或受馬身，駝、驢、牛、犬、諸禽獸類，斷截耳、鼻、頭、足、四體，其血無量。汝等長夜或為賊盜，為人所害，斷截頭、足、耳、鼻，分離四體，其血無量。汝等長夜身壞命終，棄於塚間，膿壞流血，其數無量。或墮地獄、畜生、餓鬼，身壞命終，其流血出，亦復無量。」 ^937-8

佛告比丘：「色為是常、為非常耶？」 ^937-9a

比丘白佛：「無常，世尊！」 ^937-9b

佛告比丘：「若無常者，是苦耶？」 ^937-9c

比丘白佛：「是苦，世尊！」 ^937-9d

佛告比丘：「若無常、苦者，是變易法，聖弟子寧復於中見是我、異我、相在不？」 ^937-9e

比丘白佛：「不也，世尊！」 ^937-9f

受、想、行、識，亦復如是。 ^937-10

佛告比丘：「若所有色，過去、未來、現在，若內、若外，若麤、若細，若好、若醜，若遠、若近，彼一切非我，不異我，不相在，如是如實知。受、想、行、識，亦復如是。聖弟子如是觀者，於色厭離，於受、想、行、識厭離。厭已不樂，不樂已解脫，解脫知見：我生已盡、梵行已立、所作已作、自知不受後有。」 ^937-11

佛說是法時，四十比丘波梨耶聚落住者，不起諸漏，心得解脫。 ^937-12

佛說此經已，諸比丘聞佛所說，歡喜奉行。^937-13

## 淚經 ^s938

如是我聞：一時，佛住舍衛國祇樹給孤獨園。 ^938-1

爾時，世尊告諸比丘：「眾生無始生死以來，長夜輪轉，不知苦之本際。」 ^938-2

佛告諸比丘：「於意云何？恆河流水，乃至四大海，其水為多，為汝等長夜輪轉生死，流淚為多？」 ^938-3

諸比丘白佛：「如我解世尊所說義，我等長夜輪轉生死，流淚甚多，過於恆水及四大海。」 ^938-4

佛告比丘：「善哉！善哉！汝等長夜輪轉生死，流淚甚多，非彼恆水及四大海。
所以者何？汝等長夜喪失父、母、兄、弟、姊、妹、宗親、知識，喪失錢財，為之流淚，甚多無量。汝等長夜棄於塚間，膿血流出，及生地獄、畜生、餓鬼，諸比丘！汝等從無始生死，長夜輪轉，其身血淚，甚多無量。」 ^938-5

佛告諸比丘；「色為常耶？為無常耶？」 ^938-6a

比丘白佛；「無常，世尊！」 ^938-6b

佛告比丘：「若無常者，是苦耶？」 ^938-6c

比丘白佛：「是苦，世尊！」 ^938-6d

佛告比丘：「若無常、苦者，是變易法，多聞聖弟子，寧於其中見我、異我、相在不？」 ^938-6e

比丘白佛：「不也，世尊！」 ^938-6f

受、想、行、識，亦復如是。 ^938-7

「諸比丘！聖弟子如是知、如是見，乃至於色解脫，於受、想、行、識解脫，解脫生老病死、憂悲惱苦。」 ^938-8

佛說此經已，諸比丘聞佛所說，歡喜奉行。^938-9

## 母乳經 ^s939

如是我聞：一時，佛住舍衛國祇樹給孤獨園。 ^939-1

爾時，世尊告諸比丘：「眾生於無始生死，無明所蓋，愛繫其頸，長夜輪轉，不知苦之本際。」 ^939-2

佛告諸比丘：「於意云何？恆河流水及四大海，其水為多，汝等長夜輪轉生死，飲其母乳為多耶？」 ^939-3

比丘白佛：「如我解世尊所說義，我等長夜輪轉生死，飲其母乳，多於恆河及四大海水。」 ^939-4

佛告比丘：「善哉！善哉！汝等長夜輪轉生死，飲其母乳，多於恆河及四大海水。
所以者何？汝等長夜，或生象中，飲其母乳無量無數。或生駝、馬、牛、驢、諸禽獸類，飲其母乳，其數無量。汝等長夜棄於塚間，膿血流出，亦復無量。或墮地獄、畜生、餓鬼，髓血流出，亦復如是。 ^939-5

比丘！汝等無始生死，輪轉已來，不知苦之本際。 ^939-6

云何比丘！色為常耶？為無常耶？」 ^939-7a

比丘白佛：「非常，世尊！」 ^939-7b

乃至「聖弟子於五受陰，觀察非我、非我所，於諸世間得無所取，不取已無所著；所作已作、自知不受後有。」 ^939-8

佛說此經已，諸比丘聞佛所說，歡喜奉行。^939-9

## 草木經 ^s940

如是我聞：一時，佛住舍衛國祇樹給孤獨園。 ^940-1

爾時，世尊告諸比丘：「眾生無始生死，長夜輪轉，不知苦之本際。 ^940-2

諸比丘！於意云何？若此大地一切草木，以四指量，斬以為籌，以數汝等長夜輪轉生死所依父母，籌數已盡，其諸父母數猶不盡。 ^940-3

諸比丘！如是無始生死，長夜輪轉，不知苦之本際。 ^940-4

是故，比丘！當如是學：當勤精進，斷除諸有，莫令增長。」 ^940-5

佛說此經已，諸比丘聞佛所說，歡喜奉行。^940-6

## 土丸粒經 ^s941

如是我聞：一時，佛住舍衛國祇樹給孤獨園。 ^941-1

爾時，世尊告諸比丘：「眾生無始生死，長夜輪轉，不知苦之本際。云何比丘！此大地土泥，悉以為丸，如婆羅果，以數汝等長夜生死以來所依父母，土丸既盡，所依父母其數不盡。 ^941-2

比丘！眾生無始生死，長夜輪轉，不知苦之本際，其數如是。 ^941-3

是故，比丘！當勤方便，斷除諸有，莫令增長，當如是學！」 ^941-4

佛說此經已，諸比丘聞佛所說，歡喜奉行。^941-5

## 安樂經 ^s942

如是我聞：一時，佛住舍衛國祇樹給孤獨園。 ^942-1

爾時，世尊告諸比丘；「眾生無始生死，長夜輪轉，不知苦之本際。 ^942-2

諸比丘！汝等見諸眾生安隱諸樂，當作是念：我等長夜輪轉生死，亦曾受斯樂，其趣無量。 ^942-3

是故，比丘！〔無始生死，長夜輪轉，不知苦之本際。〕 ^942-4

〔當如是學〕：當勤精進，斷除諸有，莫令增長。」 ^942-5

佛說此經已，諸比丘聞佛所說，歡喜奉行。^942-6

## 苦惱經 ^s943

如是我聞：一時，佛住舍衛國祇樹給孤獨園。 ^943-1

爾時，世尊告諸比丘：「眾生無始生死，長夜輪轉，不知苦之本際。 ^943-2

諸比丘！若見眾生受諸苦惱，當作是念：我長夜輪轉生死以來，亦會更受如是之苦，其數無量。 ^943-3

當勤方便，斷除諸有，莫令增長。」 ^943-4

佛說此經已，諸比丘聞佛所說，歡喜奉行。^943-5

## 恐怖經 ^s944

如是我聞：一時，佛住舍衛國祇樹給孤獨園。 ^944-1

爾時，世尊告諸比丘：「眾生無始生死，長夜輪轉，不知苦之本際。 ^944-2

諸比丘！汝等見諸眾生而生恐怖，衣毛為豎，當作是念：我等過去，必曾殺生，為傷害者，為惡知識。 ^944-3

於無始生死，長夜輪轉，不知苦之本際。 ^944-4

諸比丘！當作是學：斷除諸有，莫令增長。」 ^944-5

佛說此經已，諸比丘聞佛所說，歡喜奉行。^944-6

## 愛念經 ^s945

如是我聞：一時，佛住舍衛國祇樹給孤獨園。 ^945-1

爾時，世尊告諸比丘：「眾生無始生死，長夜輪轉，不知苦之本際。 ^945-2

諸比丘！若見眾生愛念歡喜者，當作是念：如是眾生，過去世時，必為我等父母、兄弟、妻子、親屬、師友、知識。 ^945-3

如是長夜生死輪轉，無明所蓋，愛繫其頸，故長夜輪轉，不知苦之本際。 ^945-4

是故諸比丘！當如是學：精勤方便，斷除諸有，莫令增長。」 ^945-5

佛說此經已，諸比丘聞佛所說，歡喜奉行。^945-6

## 恒河經 ^s946

如是我聞：一時，佛住舍衛國祇樹給孤獨園。 ^946-1

時有異婆羅門，來詣佛所，恭敬問訊，問訊已，退坐一面，白佛言：「瞿曇！未來世當有幾佛？」 ^946-2

佛告婆羅門：「未來佛者，如無量恆河沙。」 ^946-3

爾時，婆羅門作是念：「未來當有如無量恆河沙三藐三佛陀，我當從彼修諸梵行。」 ^946-4

爾時，婆羅門聞佛所說，歡喜隨喜，從坐起去。 ^946-5

時婆羅門隨路思惟，我今唯問沙門瞿曇未來諸佛，不問過去。即隨路還，復問世尊：「云何瞿曇！過去世時復有幾佛？」 ^946-6

佛告婆羅門：「過去世佛，亦如無量恆河沙數。」 ^946-7

時婆羅門即作是念：過去世中有無量恆河沙等諸佛世尊，我曾不習近；設復未來如無量恆河沙三藐三佛陀，亦當不與習近娛樂，我今當於沙門瞿曇所修行梵行。即便合掌白佛言：「唯願聽我於正法律出家修梵行！」 ^946-8

佛告婆羅門：「聽汝於正法律出家修梵行，得比丘分。」 ^946-9

爾時，婆羅門即出家，受具足。出家已，獨一靜處，思惟所以：善男子正信非家，出家學道，乃至得阿羅漢。^946-10

## 累骨經 ^s947

如是我聞：一時，佛住王舍城毗富羅山。 ^947-1

爾時，世尊告諸比丘：「有一人於一劫中生死輪轉，積累白骨不腐壞者，如毗富羅山。 ^947-2

若多聞聖弟子，此苦聖諦如實知，此苦集聖諦如實知，此苦滅聖諦如實知，此苦滅道跡聖諦如實知。彼如是知、如是見，斷三結，謂身見、戒取、疑。斷此三結，得須陀洹，不墮惡趣法，決定正向三菩提，七有天人往生，究竟苦邊。」 ^947-3

爾時，世尊即說偈言：
一人一劫中，積聚其身骨，常積不腐壞，如毗富羅山。
若諸聖弟子，正智見真諦，此苦及苦因，離苦得寂滅，
修習八道跡，正向般涅槃。極至於七有，天人來往生，
盡一切諸結，究竟於苦邊。 ^947-4

佛說此經已，諸比丘聞佛所說，歡喜奉行。
〔血淚及母乳，籌，土丸如豆粒，樂喜。〕
〔恐怖及彼愛，恒沙及骨聚。〕^947-5

## 城經 ^s948

如是我聞：一時，佛住舍衛國祇樹給孤獨園。 ^948-1

爾時，世尊告諸比丘：「眾生於無始生死，長夜輪轉，不知苦之本際。」 ^948-2

時有異比丘從坐起，整衣服，偏袒右肩，為佛作禮，右膝著地，合掌白佛：「世尊！劫長久如？」 ^948-3

佛告比丘：「我能為汝說，而汝難知。」 ^948-4

比丘白佛：「可說譬不？」 ^948-5

佛言：「可說，比丘！譬如鐵城，方一由旬，高下亦爾，滿中芥子；有人百年取一芥子，盡其芥子，劫猶不竟。 ^948-6

如是比丘！其劫者如是長久，如是長劫，百千萬億大苦相續，白骨成丘，膿血成流，地獄、畜生、餓鬼惡趣。 ^948-7

是名比丘！無始生死，長夜輪轉，不知苦之本際。 ^948-8

是故，比丘！當如是學：斷除諸有，莫令增長。」 ^948-9

佛說此經已，諸比丘聞佛所說，歡喜奉行。^948-10

## 山經 ^s949

如是我聞：一時，佛住舍衛國祇樹給孤獨園。 ^949-1

爾時，世尊告諸比丘：「眾生無始生死，長夜輪轉，不知苦之本際。」 ^949-2

時有異比丘從坐起，整衣服，為佛作禮，右膝著地，合掌白佛：「世尊！劫長久如？」 ^949-3

佛告比丘：「我能為汝說，汝難得知。」 ^949-4

比丘白佛：「可說譬不？」 ^949-5

佛言：「可說，比丘！如大石山，不斷、不壞，方一由旬；若有士夫以迦尸劫貝，百年一拂，拂之不已，石山遂盡，劫猶不竟。 ^949-6

比丘！如是長久之劫，百千萬億劫受諸苦惱。 ^949-7

乃至諸比丘！當如是學：斷除諸有，莫令增長。」 ^949-8

佛說此經已，諸比丘聞佛所說，歡喜奉行。^949-9

## 過去經 ^s950

如是我聞：一時，佛住舍衛國祇樹給孤獨園。 ^950-1

爾時，世尊告諸比丘：「眾生無始生死，長夜輪轉，不知苦之本際。」 ^950-2

時有異比丘從坐起，整衣服，為佛作禮，右膝著地，合掌白佛：「世尊！過去有幾劫？」 ^950-3

佛告比丘：「我悉能說，汝知甚難。」 ^950-4

比丘白佛：「可說譬不？」 ^950-5

佛言：「可說譬。如比丘！有士夫壽命百歲，晨朝憶念三百千劫，日中憶念三百千劫，日暮憶念三百千劫；如是日日憶念劫數，百年命終，不能憶念劫數邊際。比丘！當知過去劫數無量。如是過去無量劫數，長夜受苦，積骨成山，髓血成流，乃至地獄、畜生、餓鬼惡趣。 ^950-6

如是比丘！無始生死，長夜輪轉，不知苦之本際。 ^950-7

是故，比丘！當如是學：斷除諸有，莫令增長。」 ^950-8

佛說此經已，諸比丘聞佛所說，歡喜奉行。^950-9

## 無有一處經 ^s951

如是我聞：一時，佛住舍衛國祇樹給孤獨園。 ^951-1

爾時，世尊告諸比丘：「眾生無始生死，長夜輪轉，不知苦之本際。 ^951-2

無有一處不生不死者。 ^951-3

如是長夜無始生死，不知苦之本際。 ^951-4

是故，比丘！當如是學：斷除諸有，莫令增長。」 ^951-5

佛說此經已，諸比丘聞佛所說，歡喜奉行。^951-6

## 無不一處經 ^s952

如是我聞：一時，佛住舍衛國祇樹給孤獨園。 ^952-1

爾時，世尊告諸比丘：「眾生無始生死，長夜輪轉，不知苦之本際。 ^952-2

無有一處無父母、兄弟、妻子、眷屬、宗親、師長者。 ^952-3

如是比丘！無始生死，長夜輪轉，不知苦之本際。 ^952-4

是故，比丘！當如是學：斷除諸有，莫令增長。」 ^952-5

佛說此經已，諸比丘聞佛所說，歡喜奉行。^952-6

## 大雨渧泡經 ^s953

如是我聞：一時，佛住舍衛國祇樹給孤獨園。 ^953-1

爾時，世尊告諸比丘：「眾生無始生死，長夜輪轉，不知苦之本際。 ^953-2

譬如大雨渧泡，一生一滅。 ^953-3

如是眾生，無明所蓋，愛繫其頸，無始生死，生者、死者，長夜輪轉，不知苦之本際。 ^953-4

是故，比丘！當如是學：斷除諸有，莫令增長。」 ^953-5

佛說此經已，諸比丘聞佛所說，歡喜奉行。^953-6

## 大雨洪樹經 ^s954

如是我聞：一時，佛住舍衛國祇樹給孤獨園。 ^954-1

爾時，世尊告諸比丘：「眾生無始生死，長夜輪轉，不知苦之本際。 ^954-2

譬如普天大雨洪澍，東西南北無斷絕處，如是東方、南方、西方、北方，無量國土劫成、劫壞，如天大雨，普雨天下，無斷絕處。 ^954-3

如是無始生死，長夜輪轉，不知苦之本際。 ^954-4

譬如擲杖空中，或頭落地，或尾落地，或中落地。 ^954-5

如是無始生死，長夜輪轉，或墮地獄，或墮畜生，或墮餓鬼。 ^954-6

如是無始生死，長夜輪轉，〔不知苦之本際〕。 ^954-7

是故，比丘！當如是學：斷除諸有，莫令增長。」 ^954-8

佛說此經已，諸比丘聞佛所說，歡喜奉行。^954-9

## 五節輪經 ^s955

如是我聞：一時，佛住舍衛國祇樹給孤獨園。 ^955-1

爾時，世尊告諸比丘：「眾生無始生死，長夜輪轉，不知苦之本際。 ^955-2

譬如比丘！若有士夫轉五節輪，常轉不息。 ^955-3

如是眾生轉五趣輪，或墮地獄、畜生、餓鬼，及人、天趣，常轉不息。 ^955-4

如是無始生死，長夜輪轉，不知苦之本際。 ^955-5

是故，比丘！當如是學：斷除諸有，莫令增長。」 ^955-6

佛說此經已，諸比丘聞佛所說，歡喜奉行。^955-7

## 毘富羅經 ^s956

如是我聞：一時，佛住王舍城毗富羅山側。 ^956-1

爾時，世尊告諸比丘：「一切行無常，一切行不恆、不安、變易之法。 ^956-2

諸比丘！於一切行，當生厭離，求樂解脫。 ^956-3

諸比丘！過去世時，此毗富羅山，名長竹山，有諸人民圍遶山居，名低彌羅邑。低彌羅邑人壽四萬歲，低彌羅邑人上此山頂，四日乃得往反。時世有佛，名迦羅迦孫提如來、應、等正覺、明行足、善逝、世間解、無上士、調御丈夫、天人師、佛、世尊，出興於世，說法教化：初、中、後善，善義、善味，純一滿淨，梵行清白，開發顯示。彼長竹山於今名字亦滅，低彌羅聚落、人民亦沒，彼佛如來已般涅槃。 ^956-4a

比丘！當知一切諸行皆悉無常，不恆、不安、變易之法。於一切行，當修厭離、離欲、解脫。 ^956-4b

諸比丘！過去世時，此毘富羅山，名曰朋迦，時有人民遶山而居，名阿毘迦邑。彼時人民壽三萬歲，阿毗迦人上此山頂，經三日中乃得往反。時世有佛，名拘那含牟尼如來、應、等正覺、明行足、善逝、世間解、無上士、調御丈夫、天人師、佛、世尊，出興於世，演說經法：初、中、後善，善義、善味，純一滿淨，梵行清白，開發顯示。諸比丘！彼朋迦山名字久滅，阿毗迦邑人亦人亡沒，彼佛世尊亦般涅槃。 ^956-5a

如是比丘！一切諸行，皆悉無常、不恆、不安、變易之法。汝等比丘！當修厭離、求樂、解脫。 ^956-5b

諸比丘！過去世時，此毘富羅山，名宿波羅首，有諸人民遶山居止，名赤馬邑，人壽二萬歲。彼諸人民上此山頂，經二日中乃得往反。爾時，有佛名曰迦葉如來、應供，乃至出興於世，演說經法：初、中、後善，善義、善味，純一滿淨，梵行清白，開示顯現。比丘！當知宿波羅首山名字久滅，赤馬邑人亦久亡沒，彼佛世尊亦般涅槃。 ^956-6a

如是比丘！一切諸行，皆悉無常、不恆、不安、變易之法。是故，比丘！當修厭離、離欲、解脫。 ^956-6b

諸比丘！今日此山名毗富羅，有諸人民遶山而居，名摩竭提國。此諸人民壽命百歲，善自消息，得滿百歲。摩竭提人上此山頂，須臾往反。我今於此得成如來、應、等正覺，乃至佛、世尊，演說正法，教化令得寂滅涅槃，正道、善逝、覺知。比丘！當知此毗富羅山名亦當磨滅，摩竭提人亦當亡沒，如來不久當般涅槃。 ^956-7a

如是比丘！一切諸行悉皆無常、不恆、不安、變易之法。是故，比丘！當修厭離、離欲、解脫。」 ^956-7b

爾時，世尊即說偈言：
古昔長竹山，低彌羅村邑；次名朋迦山，阿毗迦聚落；
宿波羅首山，聚落名赤馬；今毗富羅山，國名摩竭陀。
名山悉磨滅，其人悉沒亡，諸佛般涅槃，有者無不盡。
一切行無常，悉皆生滅法，有生無不盡，唯寂滅為樂。 ^956-8

佛說此經已，諸比丘聞佛所說，歡喜奉行。
〔城、山、過去，無地方所，眾生無不是。〕
〔麤雨渧雨，如縛掃篲，擲杖、還轉輪，毘富羅〕^956-9

## 身命經 ^s957

如是我聞：一時，佛住王舍城迦蘭陀竹園。 ^957-1

時有婆蹉種出家，來詣佛所，合掌問訊，問訊已，退坐一面，白佛言：「瞿曇！欲有所問，寧有閑暇見答以不？」 ^957-2

佛告婆蹉種出家：「隨汝所問，當為汝說。」 ^957-3

婆蹉種出家白佛言：「云何瞿曇！命即身耶？」 ^957-4

佛告婆蹉種出家：「命即身者，此是無記。」 ^957-5

「云何瞿曇！為命異身異耶？」 ^957-6

佛告婆蹉種出家：「命異身異者，此亦無記。」 ^957-7

婆蹉種出家白佛：「云何瞿曇！命即身耶，答言無記；命異身異，答言無記？沙門瞿曇有何等奇？弟子命終，即記說言：某生彼處，某生彼處。彼諸弟子，於此命終捨身，即乘意生身生於餘處；當於爾時，非為命異身異也？」 ^957-8

佛告婆蹉：「此說有餘，不說無餘。」 ^957-9

婆蹉白佛：「瞿曇！云何說有餘，不說無餘？」 ^957-10

佛告婆蹉：「譬如火，有餘得然，非無餘。」 ^957-11

婆蹉白佛：「我見火，無餘亦然。」 ^957-12

佛告婆蹉：「云何見火無餘亦然？」 ^957-13

婆蹉白佛：「譬如大聚熾火，疾風來吹，火飛空中，豈非無餘火耶？」 ^957-14

佛告婆蹉：「風吹飛火，即是有餘，非無餘也。」 ^957-15

娑蹉白佛：「瞿曇！空中飛火，云何名有餘？」 ^957-16

佛告婆蹉：「空中飛火，依風故住，依風故然，以依風故，故說有餘。」 ^957-17

婆蹉白佛：「眾生於此命終，乘意生身往生餘處，云何有餘？」 ^957-18

佛告婆蹉：「眾生於此處命終，乘意生身生於餘處，當於爾時，因愛故取，因愛而住，故說有餘。」 ^957-19

婆蹉白佛：「眾生以愛樂有餘，染著有餘，唯有世尊得彼無餘，成等正覺。沙門瞿曇！世間多緣，請辭遠去。」 ^957-20

佛告婆蹉：「宜知是時。」 ^957-21

婆蹉出家聞佛所說，歡喜隨喜，從坐起而去。^957-22

## 目連經 ^s958

如是我聞：一時，佛住王舍城迦蘭陀竹園。 ^958-1

爾時，尊者大目揵連，亦於彼住。 ^958-2

時有婆蹉種出家，詣尊者大目揵連所，與尊者目揵連面相問訊慰勞，慰勞已，退坐一面，語尊者大目揵連：「欲有所問，寧有閑暇見答以不？」 ^958-3

目連答言：「婆蹉！隨意所問，知者當答。」 ^958-4

時婆蹉種出家問尊者目揵連：「何因、何緣？餘沙門、婆羅門，有人〔來〕問：云何如來有後死、無後死、有無後死、非有非無後死，皆悉隨答；而沙門瞿曇，有來問言：如來有後死、無後死、有無後死、非有非無後死，而不記說？」 ^958-5

目揵連言：「婆蹉！餘沙門、婆羅門，於色、色集、色滅、色味、色患、色出不如實知，不如實知故，於如來有後死則取著；如來無後死、有無後死、非有後死非無後死，則生取著。 ^958-6a

受、想、行、識〔不如實知〕，識集、識滅、識味、識患、識出不如實知，不如實知故，於如來有後死生取著；無後死、有無後死，非有非無後死，生取著。 ^958-6b

如來者，於色如實知，色集、色滅、色味、色患、色出如實知，如實知故，於如來有後死則不著；無後死，有無後死，非有非無後死，則不著。 ^958-7a

受、想、行、識如實知，識集、識滅、識味、識患、識出如實知，如實知故，於如來有後死，則不然；無後死、有無後死、非有非無後死，則不然；甚深、廣大、無量、無數，皆悉寂滅。 ^958-7b

婆蹉！如是因、如是緣，餘沙門、婆羅門，若有來問如來有後死、無後死、有無後死、非有非無後死，則為記說；如是因、如是緣，如來，若有來問如來有後死、無後死、有無後死、非有非無後死，不為記說。」 ^958-8

時婆蹉種出家，聞尊者大目揵連所說，歡喜隨喜，從坐起而去。^958-9

## 奇哉經 ^s959

如是我聞：一時，佛住王舍城迦蘭陀竹園。 ^959-1

時有婆蹉種出家，來詣佛所，合掌問訊，問訊已，退坐一面，白佛言：「瞿曇！何因何緣？餘沙門、婆羅門，若有來問」，如上廣說。 ^959-2

爾時，婆蹉種出家歎言：「奇哉瞿曇！弟子、大師，義同義、句同句、味同味，乃至同第一義。瞿曇！我今詣摩訶目揵連，以如是義、如是句、如是味而問於彼，彼亦以如是義、如是句、如是味而答我，如今瞿曇所說。是故瞿曇真為奇特！大師、弟子，義同義、句同句、味同味，同第一義。」 ^959-3

爾時，婆磋種出家，有諸因緣，至那梨聚落。營事訖已，詣尊者詵陀迦旃延所，共相問訊，問訊已，退坐一面，問詵陀迦旃延：「何因、何緣？沙門瞿曇，若有來問：如來有後死、無後死、有無後死、非有非無後死，不為記說？」 ^959-4

詵陀迦旃延語婆蹉種出家：「我今問汝，隨意答我。於汝意云何？若因、若緣，若種施設〔諸行〕：若色、若無色，若想、若非想、若非想非非想。若彼因、彼緣、彼行無餘〔滅〕，永滅已，如來於彼有所記說，言有後死、無後死、有無後死、非有非無後死耶？」 ^959-5

婆蹉種出家語詵陀迦旃延：「若因、若緣，若種施設諸行：若色、若非色，若想、若非想、若非想非非想。彼因、彼緣、彼行無餘滅，云何瞿曇於彼記說：如來有後死、無後死、有無後死、非有非無後死？」 ^959-6

詵陀迦旃延語婆蹉種出家：「是故如來以是因、以是緣故，有問如來有後死、無後死、有無後死、非有非無後死，不為記說。」 ^959-7

婆蹉種出家問詵陀迦旃延：「汝於沙門瞿曇弟子，為日久如？」 ^959-8

詵陀迦旃延答言：「少過三年，於正法律出家修梵行。」 ^959-9

婆蹉種出家言：「詵陀迦旃延！快得善利！少時出家，而得如是身律儀、口律儀，又得如是智慧辯才！」 ^959-10

時婆蹉種出家，聞詵陀迦旃延所說，歡喜隨喜，從坐起去。^959-11

## 奇特經 ^s960

如是我聞：一時，佛住王舍城迦蘭陀竹園。 ^960-1

時有婆蹉種出家，來詣佛所，合掌問訊，問訊已，退坐一面，白佛言：「瞿曇！欲有所問，寧有閑暇為解說不？」 ^960-2

佛告婆蹉種出家：「隨所欲問，當為汝說。」 ^960-3

婆蹉種出家白佛言：「瞿曇！何因、何緣？有人來問如來有後死、無後死、有無後死、非有非無後死，而不為記說耶？」 ^960-4

佛告婆蹉種出家，如上詵陀迦旃延廣說，乃至非有非無後死。 ^960-5

婆蹉種出家白佛言：「奇哉瞿曇！師及弟子，義義同、句句同、味味同，其理悉合，所謂第一句說。瞿曇！我為小緣事，至那利伽聚落，營事訖已，暫過沙門迦旃延，以如是義、如是句、如是味，問沙門迦旃延，彼亦以如是義、如是句、如是味答我所問，如今沙門瞿曇所說。是故當知實為奇特！師及弟子，義、句、味，義、句、味悉同。」 ^960-6

時婆蹉種出家，聞佛所說，歡喜隨喜，從坐起而去。^960-7

## 有我經 ^s961

如是我聞：一時，佛住王舍城迦蘭陀竹園。 ^961-1

時有婆蹉種出家，來詣佛所，合掌問訊，問訊已，退坐一面，白佛言：「云何瞿曇！為有我耶？」 ^961-2

爾時，世尊默然不答。如是再三〔問〕。 ^961-3

爾時世尊亦再三不答。 ^961-4

爾時，婆蹉種出家作是念：我已三問沙門瞿曇而不見答，但當還去。時尊者阿難，住於佛後，執扇扇佛。 ^961-5

爾時，阿難白佛言：「世尊！彼婆蹉種出家三問，世尊何故不答？豈不增彼婆蹉種出家惡邪見，言沙門不能答其所問？」 ^961-6

佛告阿難：「我若答言有我，則增彼先來邪見。若答言無我，彼先癡惑，豈不更增癡惑！言先有我，從今斷滅。若先來有我，則是常見；於今斷滅，則是斷見。如來離於二邊，處中說法，所謂是事有故是事有，是事起故是事生，謂緣無明行，乃至生老病死、憂悲惱苦滅。」 ^961-7

佛說此經已，尊者阿難聞佛所說，歡喜奉行。^961-8

## 見經 ^s962

如是我聞：一時，佛住王舍城迦蘭陀竹園。 ^962-1

爾時，婆蹉種出家，來詣佛所，與世尊〔面〕相問訊，問訊已，退坐一面，白佛言：「瞿曇！云何瞿曇作如是見、如是說：世間常，此是真實，餘則虛妄耶？」 ^962-2

佛告婆蹉種出家：「我不作如是見、如是說：世間常，是則真實，餘則虛妄。」 ^962-3

「云何瞿曇作如是見、如是說：世間無常、常無常、非常非無常；有邊、無邊、邊無邊、非邊非無邊；命即是身，命異身異；如來有後死、無後死、有無後死、非有非無後死？」 ^962-4

佛告婆蹉種出家：「我不作如是見、如是說，乃至非有非無後死。」 ^962-5

爾時，婆蹉種出家白佛言：「瞿曇！於此見，見何等過患，而於此諸見，一切不說？」 ^962-6

佛告婆蹉種出家：「若作是見：世間常，此則真實，餘則虛妄者，此是倒見、此是觀察見、此是動搖見、此是垢污見、此是結見，是苦、是閡、是惱、是熱，見結所繫。愚癡無聞凡夫，於未來世，生老病死、憂悲惱苦生。婆蹉種出家！若作是見：世間無常、常無常、非常非無常；有邊、無邊、邊無邊、非有邊非無邊，是命是身，命異身異；如來有後死、無後死、有無後死、非有非無後死：此是倒見，乃至憂悲惱苦生。」 ^962-7

婆蹉種出家白佛：「瞿曇！何所見？」 ^962-8

佛告婆蹉種出家：「如來所見已畢。婆蹉種出家！然如來見，謂見此苦聖諦，此苦集聖諦，此苦滅聖諦，此苦滅道跡聖諦。作如是知、如是見已，於一切見、一切受、一切生、一切我、我所見、我慢、繫著、使，斷滅、寂靜、清涼、真實。如是等解脫比丘、生者不然，不生亦不然。」 ^962-9

婆蹉白佛：「瞿曇！何故說言生者不然？」 ^962-10

佛告婆蹉；「我今問汝，隨意答我。婆蹉！猶如有人，於汝前然火，汝見火然不？即於汝前火滅，汝見火滅不？」 ^962-11

婆蹉白佛：「如是，瞿曇！」 ^962-12

佛告婆蹉：「若有人問汝：向者火然，今在何處？為東方去耶？西方、南方、北方去耶？如是問者，汝云何說？」 ^962-13

婆蹉白佛：「瞿曇！若有來作如是問者，我當作如是答：若有於我前然火，薪草因緣故然，若不增薪，火則永滅，不復更起。東方、南方、西方、北方去者，是則不然。」 ^962-14

佛告婆蹉：「我亦如是說：色已斷、已知，受、想、行、識已斷、已知，斷其根本，如截多羅樹頭，無復生分，於未來世永不復起。若至東方、南、西、北方，是則不然，甚深、廣大、無量、無數、永滅。」 ^962-15

婆蹉白佛：「我當說譬。」 ^962-16

佛告婆蹉：「為知是時。」 ^962-17

婆蹉白佛：「瞿曇！譬如近城邑、聚落，有好淨地，生堅固林。有一大堅固樹，其生已來，經數千歲。日夜既久，枝葉零落，皮膚枯朽，唯幹獨立。如是瞿曇！如來法律，離諸枝條、柯葉，唯空幹堅固獨立。」 ^962-18

爾時，婆蹉出家聞佛所說，歡喜隨喜，從坐起去。^962-19

## 無知經 ^s963

如是我聞：一時，佛住王舍城迦蘭陀竹園。 ^963-1

時有婆蹉種出家，來詣佛所，與世尊〔面〕相問訊，慰勞已，退坐一面，白佛言：「瞿曇！彼云何無知故作如是見、如是說：世間常，此是真實，餘則虛妄？世間無常、世間常無常、世間非常非無常；世有邊、世無邊、世有邊無邊、世非有邊非無邊；命即是身，命異身異；如來有後死、無後死、有無後死、非有非無後死？」 ^963-2

佛告婆蹉：「於色無知故，作如是見、如是說：世間常，此是真實，餘則虛妄；乃至非有非無後死。 ^963-3a

於受、想、行、識無知故，作如是見、如是說：世間常，此是真實，餘則虛妄；乃至非有非無後死。」 ^963-3b

婆蹉白佛：「瞿曇！知何法故，不如是見、如是說：世間常，此是真實，餘則虛妄，乃至非有非無後死？」 ^963-4

佛告婆蹉：「知色故，不如是見、如是說：世間常，此是真實，餘則虛妄，乃至非有非無後死。 ^963-5a

知受、想、行、識故，不作如是見、如是說：世間常，此是真實，餘則虛妄，乃至非有非無後死。如是不知知、如是不見見，不識識、不斷斷、不觀觀、不察察、不覺覺。」 ^963-5b

佛說此經已，婆蹉種出家聞佛所說，歡喜隨喜，從坐起而去。^963-6

## 出家經 ^s964

如是我聞：一時，佛住王舍城迦蘭陀竹園。時有婆蹉種出家，來詣佛所，與世尊面相慰勞已，退坐一面，白佛言：「瞿曇！欲有所問，寧有閑暇為解說不？」 ^964-1

爾時，世尊默然而住。 ^964-2

婆蹉種出家第二、第三問，佛亦第二、第三默然而住。 ^964-3

時婆蹉種出家白佛言：「我與瞿曇共相隨順，今有所問，何故默然？」 ^964-4

爾時，世尊作是念：此婆蹉種出家，長夜質直，不諂、不偽，時有所問，皆以不知故，非故惱亂，我今當以阿毗曇、律納受於彼。作是念已，告婆蹉種出家：「隨汝所問，當為解說。」 ^964-5

婆蹉白佛：「云何瞿曇！有善、不〔善〕法耶？」 ^964-6

佛答言：「有。」 ^964-7

婆蹉白佛：「當為我說善、不善法，令我得解！」 ^964-8

佛告婆蹉：「我今當為汝略說善、不善法，諦聽！善思！婆蹉！貪欲者是不善法，調伏貪欲是則善法。瞋恚、愚癡是不善法，調伏恚、癡是則善法。殺生者是不善法，離殺生者是則善法。偷盜、邪婬、妄語、兩舌、惡口、綺語、貪、恚、邪見，是不善法；不盜乃至正見，是則善法。是為婆蹉！我今已說三種善法、三種不善法。如是聖弟子，於三種善法、三種不善法，如實知十種不善法、十種善法。如實知者，則於貪欲無餘滅盡，瞋恚、愚癡無餘滅盡者，則於一切有漏滅盡，無漏心解脫、慧解脫，現法自知作證：我生已盡、梵行已立、所作已作、自知不受後有。」 ^964-9

婆蹉白佛：「頗有一比丘，於此法律得盡有漏，無漏心解脫，乃至不受後有耶？」 ^964-10

佛告婆蹉：「不但若一、若二、若三，乃至五百，有眾多比丘，於此法律，盡諸有漏，乃至不受後有。」 ^964-11

婆蹉白佛：「且置比丘，有一比丘尼，於此法律，盡諸有漏，乃至不受後有不？」 ^964-12

佛告婆蹉：「不但一、二、三比丘尼，乃至五百，有眾多比丘尼，於此法律，盡諸有漏，乃至不受後有。」 ^964-13

婆蹉白佛：「置比丘尼，有一優婆塞，修諸梵行，於此法律，度狐、疑不？」 ^964-14

佛告婆蹉：「不但一、二、三，乃至五百優婆塞，乃有眾多優婆塞，修諸梵行，於此法律斷五下分結，得成阿那含，不復還生此。」 ^964-15

婆蹉白佛：「復置優婆塞，頗有一優婆夷，於此法律修持梵行，於此法律度狐、疑不？」 ^964-16

佛告婆蹉：「不但一、二、三優婆夷，乃至五百，乃有眾多優婆夷，於此法律，斷五下分結，於彼化生，得阿那含，不復還生此。」 ^964-17

婆蹉白佛：「置比丘、比丘尼、優婆塞、優婆夷修梵行者，頗有優婆塞受五欲，而於此法律度狐、疑不？」 ^964-18

佛告婆蹉：「不但一、二、三，乃至五百，乃有眾多優婆塞，居家妻子，香華嚴飾，畜養奴婢，於此法律，斷三結貪、恚、癡薄，得斯陀含，一往一來，究竟苦邊。」 ^964-19

婆蹉白佛：「復置優婆塞，頗有一優婆夷，受習五欲，於此法律，得度狐、疑不？」 ^964-20

佛告婆蹉：「不但一、二、三，乃至五百，乃有眾多優婆夷，在於居家，畜養男女，服習五欲，華香嚴飾，於此法律，三結盡，得須陀洹，不墮惡趣法，決定正向三菩提，七有天人往生，究竟苦邊。」 ^964-21

婆蹉白佛言：「瞿曇！若沙門瞿曇成等正覺，若比丘、比丘尼、優婆塞、優婆夷修梵行者，及優婆塞、優婆夷服習五欲，不得如是功德者，則不滿足。以沙門瞿曇成等正覺，比丘、比丘尼、優婆塞、優婆夷修諸梵行，及優婆塞、優婆夷服習五欲，而成就爾所功德故，則為滿足。瞿曇！今當說譬。」 ^964-22

佛告婆蹉：「隨意所說。」 ^964-23

婆蹉白佛：「如天大雨，水流隨下。瞿曇法律亦復如是，比丘、比丘尼、優婆塞、優婆夷，若男、若女，悉皆隨流、向於涅槃、浚輸涅槃。甚奇！佛、法、僧平等法律，為餘異道出家，來詣瞿曇所，於正法律求出家、受具足者，幾時便聽出家？」 ^964-24

佛告婆蹉：「若餘異道出家，欲來於正法律求出家、受具足者，乃至四月，於和尚所受衣而住。然此是為人粗作齊限耳。」 ^964-25

婆蹉白佛：「若諸異道出家來，於正法律欲求出家、受具足，聽於和尚所受〔衣〕，若滿四月聽出家者，我今堪能於四月在和尚所受〔衣〕，若於正法律而得出家、受具足。我當於瞿曇法中出家、受具足，修持梵行！」 ^964-26

佛告婆蹉：「我先不說粗為人作分齊耶？」 ^964-27

婆蹉白佛：「如是，瞿曇！」 ^964-28

爾時，世尊告諸比丘：「汝等當度彼婆蹉出家，於正法律出家、受具足。」 ^964-29

婆蹉種出家，即得於正法律出家、受具足，成比丘分。乃至半月，學所應知、應識、應見、應得、應覺、應證，悉知、悉識、悉見、悉得、悉覺、悉證如來正法。尊者婆蹉作是念；我今〔已學〕所應知、應識、應見、應得、應覺、應證，彼一切悉知、悉識、悉見、悉得、悉覺、悉證，今當往見世尊。 ^964-30

是時，娑蹉詣世尊所，稽首禮足，於一面住，白佛言：「世尊！我於學所應知、應識、應見、應得、應覺、應證，悉知、悉識、悉見、悉得、悉覺、悉證世尊正法。唯願世尊為我說法，我聞法已，當獨一靜處，專精思惟，不放逸住，思惟所以：善男子剃除鬚髮，著袈裟衣，正信出家，學道乃至自知不受後有。」 ^964-31

佛告婆蹉：「有二法，修、習、多修習，所謂止，觀。此二法，修、習、多修習，得知界果：覺了於界、知種種界、覺種種界。如是比丘欲求離欲惡不善法，乃至第四禪具足住；慈、悲、喜、捨；空入處、識入處、無所有入處、非想非非想入處。令我三結盡，得須陀洹。三結盡，貪、恚、癡薄，得斯陀含。五下分結盡，得阿那含。種種神通境界、天眼、天耳、他心智、宿命智、生死智漏盡智皆悉得。是故，比丘！當修二法，修、習、多修習。修二法故，知種種界，乃至漏盡。」 ^964-32

爾時，尊者婆蹉聞佛所說，歡喜作禮而去。 ^964-33

爾時，婆蹉獨一靜處，專精思惟，不放逸住，乃至自知不受後有。 ^964-34

時有眾多比丘，莊嚴方便，欲詣世尊恭敬供養。 ^964-35

爾時，婆蹉問眾多比丘：「汝等莊嚴方便，欲詣世尊恭敬供養耶？」 ^964-36

諸比丘答言：「爾。」 ^964-37

爾時，婆蹉語諸比丘：「尊者！持我語，敬禮世尊，問訊起居輕利，少病、少惱，安樂住不？言：婆蹉比丘白世尊言：我已供養世尊，具足奉事，令歡悅非不歡悅。大師弟子所作，皆悉已作，供養大師，令歡悅非不歡悅。」 ^964-38

時眾多比丘往詣佛所，稽首禮足，退坐一面，白佛言：「世尊！尊者婆蹉，稽首敬禮世尊足，乃至歡悅非不歡悅。」 ^964-39

佛告諸比丘：「諸天先已語我，汝今復說。如來成就第一知見，亦如婆蹉比丘有如是德力。」 ^964-40

爾時，世尊為彼婆蹉比丘說第一記。 ^964-41

佛說此經已，諸比丘聞佛所說，歡喜奉行。
〔身命及目連，希有迦旃延，未曾有有我，
見及於愚癡，犢子所出家。〕^964-42

## 鬱低迦經 ^s965

如是我聞：一時，佛住王舍城迦蘭陀竹園。 ^965-1

時有外道出家，名曰鬱低迦，來詣佛所，與世尊面相問訊，慰勞已，退坐一面，白佛言：「瞿曇！云何瞿曇！世有邊耶？」 ^965-2

佛告鬱低迦：「此是無記。」 ^965-3

鬱低迦白佛：「云何瞿曇！世無邊耶？有邊無邊耶？非有邊非無邊耶？」 ^965-4

佛告鬱低迦：「此是無記。」 ^965-5

鬱低迦白佛：「云何瞿曇！世有邊耶，答言無記；世無邊耶？世有邊無邊耶？世非有邊非無邊耶？答言無記，瞿曇！於何等法而可記說？」 ^965-6

佛告鬱低迦：「知者、智者，我為諸弟子而記說道，令正盡苦，究竟苦邊。」 ^965-7

鬱低迦白佛：「云何瞿曇！為諸弟子說道，令正盡苦，究竟苦邊？為一切世間從此道出，為少分耶？」 ^965-8

爾時，世尊默然不答。第二、第三問，佛亦第二、第三默然不答。 ^965-9

爾時，尊者阿難住於佛後，執扇扇佛。 ^965-10

尊者阿難語鬱低迦外道出家：「汝初已問此義，今復以異說而問，是故世尊不為記說。 ^965-11

鬱低迦！今當為汝說譬，夫智者因譬得解。譬如國王，有邊境城，四周堅固，巷陌平正，唯有一門。立守門者，聰明黠慧，善能籌量，外有人來，應入者聽入，不應入者不聽。周匝遶城，求第二門都不可得，都無貓狸出入之處，況第二門！彼守門者，都不覺悟入者、出者，然彼士夫知一切人，唯從此門若出、若入，更無餘處。 ^965-12

如是世尊雖不用心覺悟，眾生一切世間從此道出及以少分，然知眾生正盡苦、究竟苦邊者，一切皆悉從此道出。」 ^965-13

時鬱低迦外道出家，聞佛所說，歡喜隨喜，從坐起而去。^965-14

## 富鄰尼經 ^s966

如是我聞：一時，佛住王舍城迦蘭陀竹園。 ^966-1

時有尊者富鄰尼，住王舍城耆闍崛山中。 ^966-2

時有眾多外道出家，詣尊者富鄰尼，共相問訊，慰勞已，退坐一面，問尊者富鄰尼：「我聞沙門瞿曇作斷滅破壞有教授耶？今問尊者富鄰尼，竟為爾不？」 ^966-3

富鄰尼語諸外道出家：「我不如是知。世尊教語眾生，斷滅壞有令無所有者，無有是處。我作如是解：世尊所說，有諸眾生，計言有我、我慢、邪慢，世尊為說，令其斷滅。」 ^966-4

時諸外道出家，聞富鄰尼所說，心不喜悅，呵責而去。 ^966-5

爾時，尊者富鄰尼諸外道去已，往詣佛所，稽首禮足，退坐一面。以向諸外道出家所說，具白世尊：「世尊！我向答諸外道說，得無謗毀世尊耶？為是法說，如佛所說，如法說，隨順法說？得不為諸論議者所見嫌責耶？」 ^966-6

佛告富鄰尼：「如汝所說，不謗如來，不失次第，如我記說。如法法說，隨順法說，不為諸論者之所嫌責。
所以者何？富鄰尼！先諸眾生，我慢、邪慢，邪慢所迫，邪慢集，邪慢不無間等，亂如狗腸，如鐵鉤鎖，亦如亂草，往反驅馳，此世、他世，他世、此世，驅馳往反，不能遠離。富鄰尼！一切眾生於諸邪慢無餘永滅者，彼一切眾生長夜安隱快樂。」 ^966-7

佛說此經已，富鄰尼比丘聞佛所說，歡喜奉行。^966-8

## 俱迦那經 ^s967

如是我聞：一時，佛住王舍城迦蘭陀竹園。 ^967-1

爾時，尊者阿難陀，於後夜時，向〔翕〕補河邊。脫衣置岸邊，入水洗手足，還上岸，著一衣，摩拭身體。 ^967-2

時俱迦那外道出家，亦至水邊。尊者阿難聞其行聲，聞聲已，即便謦咳作聲。俱迦那外道出家聞有人聲，而問言：「為何等人？」 ^967-3

尊者阿難答言：「沙門。」 ^967-4

俱迦那外道言：「何等沙門？」 ^967-5

尊者阿難答言：「釋種子。」 ^967-6

俱迦那外道言：「欲有所問，寧有閑暇見答以不？」 ^967-7

尊者阿難答言：「隨意所問，知者當答。」 ^967-8

俱迦那言：「〔云何〕如來死後有耶？」 ^967-9

阿難答言：「世尊所說，此是無記。」 ^967-10

復問：「如來死後無耶？死後有無耶？非有非無耶？」 ^967-11

阿難言：「世尊所說，此是無記。」 ^967-12

俱迦那外道言：「〔云何〕如來死後有，答言無記；死後無、死後有無、死後非有非無，答言無記？〔云何〕為不知、不見耶？」 ^967-13

阿難答言：「非不知、非不見，悉知、悉見。」 ^967-14

復問阿難：「云何知、云何見？」 ^967-15

阿難答言：「見可見處，見所起處，見纏斷處，此則為知、此則為見。我如是知、如是見，云何說言不知、不見？」 ^967-16

俱迦那外道復問：「尊者何名？」 ^967-17

阿難陀答言：「我名阿難陀。」 ^967-18

俱迦那外道言：「奇哉！大師弟子而共論議。我若知是尊者阿難陀者，不敢發問。」說是語已，即捨而去。^967-19

## 給孤獨經 ^s968

如是我聞：一時，佛住舍衛國祇樹給孤獨園。 ^968-1

時給孤獨長者，日日出見世尊，禮事供養。給孤獨長者作是念：我今出太早，世尊及諸比丘禪思未起，我寧可過諸外道住處；即入外道精舍，與諸外道共相問訊，慰勞已，退坐一面。 ^968-2

時彼外道問言長者：「汝見沙門瞿曇，云何見？何所見？」 ^968-3

長者答言：「我亦不知云何見世尊，世尊何所見。」 ^968-4

諸外道言：「汝言見眾僧，云何見眾僧？眾僧何所見？」 ^968-5

長者答言：「我亦不知云何見僧，僧何所見。」 ^968-6

外道復問長者：「汝今云何自見？自何所見？」 ^968-7

長者答言：「汝等各各自說所見，然後我說所見亦不難。」 ^968-8

時有一外道作如是言：「長者！我見一切世間常，是則真實，餘者虛妄。」 ^968-9a

復有說言：「長者！我見一切世間無常，此是真實，餘則虛妄。」 ^968-9b

復有說言：「長者！世間常無常，此是真實，餘則虛妄。」 ^968-9c

復有說言：「世間非常非無常，此是真實，餘則虛妄。」 ^968-9d

復有說言：「世有邊，此是真實，餘則虛妄。」 ^968-10a

復有說言：「世無邊，此是真實，餘則虛妄。」 ^968-10b

復有說言：「世有邊無邊。」 ^968-10c

復有說言：「世非有邊非無邊。」 ^968-10d

復有說言：「命即是身。」 ^968-11a

復有說言：「命異身異。」 ^968-11b

復有說言：「如來死後有。」 ^968-12a

復有說言：「如來死後無。」 ^968-12b

復有說言：「如來死後有無。」 ^968-12c

復有說言：「如來死後非有非無，此是真實，餘則虛妄。」 ^968-12d

諸外道語長者言：「我等各各已說所見，汝復應說汝所見！」 ^968-13

長者答言：「我之所見，真實有為思量緣起。若復真實有為思量緣起者，彼則無常，無常者是苦，如是知已，於一切見都無所得。 ^968-14

如汝所見：世間常，此是真實，餘則虛妄者，此見真實有為思量緣起，若真實有為思量緣起者，是則無常，無常者是苦。 ^968-15

是故汝等習近於苦、唯得於苦、堅住於苦、深入於苦。 ^968-16

如是汝言世間無常，此是真實，餘則虛妄，有如是咎。 ^968-17

世間常無常、非常非無常；世有邊、世無邊，世有邊無邊、世非有邊非無邊；命即是身，命異身異；如來死後有、如來死後無、如來死後有無、如來死後非有非無：此是真實，餘則虛妄，皆如上說。」 ^968-18

有一外道語給孤獨長者言：「如汝所說，若有見，彼則真實有為思量緣起者，是無常法，若無常者是苦，是故長者所見，亦習近苦、得苦、住苦、深入於苦。」 ^968-19

長者答言：「我先不言所見者，是真實有為思量緣起法，悉皆無常，無常者是苦。知苦已，我於所見無所得耶？」 ^968-20

彼外道言：「如是，長者！」 ^968-21

爾時，給孤獨長者於外道精舍，伏彼異論，建立正論。於異學眾中作師子吼已，往詣佛所，稽首禮足，退坐一面。以向與諸外道共論事，向佛廣說。 ^968-22

佛告給孤獨長者：「善哉！善哉！宜應時時摧伏愚癡外道，建立正論。」 ^968-23

佛說是語已，給孤獨長者歡喜隨喜，作禮而去。^968-24

## 長爪經 ^s969

如是我聞：一時，佛住王舍城迦蘭陀竹園。 ^969-1

時有長爪外道出家，來詣佛所，與世尊面相問訊，慰勞已，退坐一面，白佛言：「瞿曇！我一切見不忍。」 ^969-2

佛告火種：「汝言一切見不忍者，此見亦不忍耶？」 ^969-3

長爪外道言：「向言一切見不忍者，此見亦不忍。」 ^969-4

佛告火種：「如是知、如是見，此見則已斷、已捨、已離，餘見更不相續，不起、不生。 ^969-5

火種！多人與汝所見同，多人作如是見、如是說，汝亦與彼相似。 ^969-6

火種！若諸沙門、婆羅門，捨此等見，餘見不起，是等沙門、婆羅門，世間亦少少耳。火種！依三種見。何等為三？ ^969-7

有一如是見、如是說：我一切忍。 ^969-8a

復次，有一如是見、如是說：我一切不忍。 ^969-8b

復次，有一如是見、如是說：我於一忍一不忍。 ^969-8c

火種！若言一切忍者，此見與貪俱生非不貪，與恚俱生非不恚，與癡俱生非不癡，繫不離繫，煩惱非清淨，樂、取、染著生。 ^969-9a

若如是見，我一切不忍，此見非貪俱，非恚俱，非癡俱，清淨非煩惱，離繫非繫，不樂、不取、不著生。 ^969-9b

火種！若如是見，我一忍一不忍，彼若忍者，則有貪乃至染著生；若如是見不忍者，則離貪乃至不染著生。 ^969-9c

彼多聞聖弟子所學言：我若作如是見、如是說，我一切忍，則為二者所責、所詰。何等二種？謂一切不忍，及一忍一不忍。則為此等所責，責故詰，詰故害。彼見責、見詰、見害故，則捨所見，餘見則不復生。如是斷見、捨見、離見，餘見不復相續，不起、不生。 ^969-10a

彼多聞聖弟子作如是學：我若如是見、如是說，我一切不忍者，則有〔二責〕、二詰。何等為二？謂我一切忍，及一忍一不忍。如是二責、二詰，乃至不相續，不起、不生。 ^969-10b

彼多聞聖弟子作如是學：我若作如是見、如是說，一忍一不忍，則有二責、二詰。何等二？謂如是見、如是說，我一切忍，及一切不忍。如是二責，乃至不相續，不起、不生。 ^969-10c

復次，火種！如是身色麤四大，聖弟子當觀無常、觀生滅、觀離欲、觀滅盡、觀捨。若聖弟子觀無常、觀滅、觀離欲、觀滅盡、觀捨住者，於彼身身欲、身念、身愛、身染、身著永滅不住。 ^969-11

火種！有三種受，謂苦受、樂受、不苦不樂受。此三種受，何因？何集？何生？何轉？謂此三受，觸因、觸集、觸生、觸轉。彼彼觸集則受集，彼彼觸滅則受滅、寂靜、清涼、永盡。彼於此三受，覺苦、覺樂、覺不苦不樂，彼彼受若集、若滅、若味、若患、若出如實知，如實知已，即於彼受觀察無常、觀生滅、觀離欲、觀滅盡、觀捨。 ^969-12

彼於身分齊受覺如實知，於命分齊受覺如實知。若彼身壞命終後，即於爾時，一切受永滅〔無餘〕。彼作是念：樂受覺時，其身亦壞：苦受覺時，其身亦壞；不苦不樂受覺時，其身亦壞，悉為苦邊。於彼樂覺離繫不繫，於彼苦覺離繫不繫，於不苦不樂覺離繫不繫。於何離繫？離於貪欲、瞋恚、愚癡，離於生老病死、憂悲惱苦，我說斯等名為離苦。」 ^969-13

當於爾時，尊者舍利弗受具足，始經半月。時尊者舍利弗，住於佛後，執扇扇佛。時尊者舍利弗作是念：世尊歎說於彼彼法斷欲、離欲、欲滅盡、欲捨。 ^969-14

爾時，尊者舍利弗即於彼彼法，觀察無常、觀生滅、觀離欲、觀滅盡、觀捨，不起諸漏，心得解脫。 ^969-15

爾時，長爪外道出家，遠塵、離垢，得法眼淨。長爪外道出家，見法、得法、覺法、入法、度諸疑惑、不由他度、入正法律、得無所畏；即從坐起，整衣服，為佛作禮，合掌白佛：「願得於正法律出家、受具足，於佛法中修諸梵行！」 ^969-16

佛告長爪外道出家：「汝得於正法律出家、受具足，成比丘分。」 ^969-17

即得善來比丘出家。彼思惟所以：善男子剃除鬚髮，著袈裟衣，正信非家，出家學道，乃至心善解脫，得阿羅漢。 ^969-18

佛說是經已，尊者舍利弗、尊者長爪，聞佛所說，歡喜奉行。^969-19

## 舍羅步經 ^s970

如是我聞：一時，佛住王舍城迦蘭陀竹園。 ^970-1

時王舍城有外道出家，名舍羅步，住須摩竭陀池側。於自眾中作如是唱言：「沙門釋子法，我悉知，我先已知彼法律，悉棄捨。」 ^970-2

時有眾多比丘，晨朝著衣持缽，入王舍城乞食。聞有外道名舍羅步，住王舍城須摩竭陀池側，於自眾中作如是唱〔言〕：「沙門釋子所有法律，我悉已知，先已知彼法律，然後棄捨。」聞是語已，乞食畢，還精舍，舉衣缽，洗足已，往詣佛所，稽首禮足，退坐一面，白佛言：「世尊！我等晨朝著衣持缽，入王舍城乞食。聞有外道出家，名舍羅步，住王舍城須摩竭陀池側。於自眾中作是唱言：沙門釋子法，我已悉知，知彼法律已，然後棄捨。善哉世尊！可自往彼須摩竭陀池側，憐愍彼故。」 ^970-3

爾時，世尊默然而許。於日晡時，從禪覺，往到須摩竭陀池側，外道舍羅步所。時舍羅步外道出家，遙見世尊來，即敷床坐，請佛令坐。佛即就坐，告舍羅步言：「汝實作是語：沙門釋子所有法律，我悉已知，知彼法律已，然後棄捨耶？」 ^970-4

時〔舍〕羅步默而不答。佛告舍羅步：「汝今應說，何故默然！汝所知滿足者，我則隨喜；不滿足者，我當令汝滿足。」 ^970-5

時舍羅步猶故默然。如是第二、第三說，彼再三默然住。 ^970-6

時舍羅步有一梵行弟子，白舍羅步言：「師應往詣沙門瞿曇，說所知見，今沙門瞿曇自來詣此，何故不說？沙門瞿曇又告師言：若滿足者，我則隨喜，不滿足者，當令滿足，何故默然而不記說？」 ^970-7

彼舍羅步，梵行弟子勸時，亦復默然。 ^970-8

爾時，世尊告舍羅步：「若復有言：沙門瞿曇非如來、應、等正覺，我若善諫、善問，善諫、善問時，彼則遼落，說諸外事；或忿恚、慢覆，對閡不忍，無由能現；或默然抱愧低頭，密自思省，如今舍羅步。若復作如是言：非沙門瞿曇無正法律者，我若善諫、善問，彼亦如汝今日默然而住。若復有言：非沙門瞿曇聲聞善向者，我若善諫、善問，彼亦乃至如汝今日默然而住。」 ^970-9

爾時，世尊於須摩竭陀池側，師子吼已，從坐起而去。 ^970-10

爾時，舍羅步梵行弟子，語舍羅步言：「譬如有牛，截其兩角，入空牛欄中，跪地大吼。師亦如是，於無沙門瞿曇弟子眾中，作師子吼。譬如女人欲作丈夫聲，發聲即作女聲。師亦如是，於非沙門瞿曇弟子眾中，作師子吼。譬如野干欲作狐聲，發聲還作野干聲。師亦如是，於非沙門瞿曇弟子眾中，欲作師子吼。」 ^970-11

時舍羅步梵行弟子，於舍羅步面前呵責毀呰已，從坐起去。^970-12

## 上座經 ^s971

如是我聞：一時，佛住王舍城迦蘭陀竹園。 ^971-1

爾時，王舍城須摩竭陀池側，有外道出家，名〔上座〕，住彼池側。於自眾中作如是語：「我說一偈，若能報者，我當於彼修行梵行。」 ^971-2

時有眾多比丘，晨朝著衣持缽，入王舍城乞食。聞有外道出家，名曰上座，住須摩竭陀池側。於自眾中作如是說：「我說一偈，有能報者，我當於彼所修行梵行。」 ^971-3

乞食畢，還精舍，舉衣缽，洗足已，詣佛所，稽首佛足，退坐一面，白佛言：「世尊！我今晨朝與眾多比丘入城乞食，聞有外道出家，名曰上座，住須摩竭陀池側。於自眾中作如是說：我說一偈，有能報者，我當於彼修行梵行。唯願世尊應自往彼，哀愍故！」 ^971-4

爾時，世尊默然而許。即日晡時，從禪覺，往至須摩竭陀池側。 ^971-5

時上座外道出家，遙見世尊，即敷床座請佛令坐。世尊坐已，告上座外道出家言：「汝實作是語：我說一偈，若能報者，我當於彼修行梵行耶？汝今便可說偈，我能報答。」 ^971-6

時彼外道，即累繩床以為高座，自昇其上，即說偈言：
比丘以法活，不恐怖眾生，意寂行捨離，持戒順息止。 ^971-7

爾時，世尊知彼上座外道心，即說偈言：
汝於所說偈，能自隨轉者，我當於汝所，作善士夫觀。
觀汝今所說，言行不相應。寂止自調伏，莫恐怖眾生，
行意寂遠離，受持淨戒者。順調伏寂止，身口心離惡，
善攝於住處，不令放逸者，是則名隨順，調伏及寂止。 ^971-8

爾時，上座外道出家作是念：沙門瞿曇已知我心。即從床而下，合掌白佛言：「今我可得於正法律，出家、受具足，成比丘法不？」 ^971-9

佛告上座外道出家：「今汝可得於正法律，出家、受具足，成比丘分。」 ^971-10

如是上座外道出家，得出家、作比丘已，思惟所以：善男子剃除鬚髮，著袈裟衣，正信非家，出家學道，乃至心善解脫，得阿羅漢。^971-11

## 三諦經 ^s972

如是我聞：一時，佛住王舍城迦蘭陀竹園。 ^972-1

時有眾多婆羅門出家，住須摩竭陀池側，集聚一處，作如是論：「如是婆羅門真諦，如是婆羅門真諦。」 ^972-2

爾時，世尊知彼眾多婆羅門出家心念，往到須摩竭陀池側。 ^972-3

時眾多婆羅門出家，遙見佛來，即為佛敷床座，請佛就坐。 ^972-4

佛即就坐，告諸婆羅門出家：「汝等於此須摩竭陀池側，眾共集聚，何所論說？」 ^972-5

婆羅門出家白佛言：「瞿曇！我等眾多婆羅門出家，集於此坐，作如是論：如是婆羅門真諦，如是婆羅門真諦。」 ^972-6

佛告婆羅門出家：「有三種婆羅門〔真諦〕，我自覺悟成等正覺，而復為人演說。汝婆羅門出家作如是說：不害一切眾生，是婆羅門真諦，非為虛妄。彼於彼言我勝，言相似，言我卑，若於彼真諦，不繫著，於一切世間作慈心色像，是名第一婆羅門真諦，我自覺悟成等正覺，為人演說。 ^972-7a

復次，婆羅門作如是說：所有集法，皆是滅法，此是真諦，非為虛妄。乃至於彼真諦，不計著，於一切世間觀察生滅，是名第二婆羅門真諦。 ^972-7b

復次，婆羅門作如是說：無我處所及事都無所有，此則真諦，非為虛妄。如前說，乃至於彼無所繫著，一切世間無我像類，是名第三婆羅門真諦，我自覺悟成等正覺，而為人說。」 ^972-7c

爾時，眾多婆羅門出家，默然住。 ^972-8

時世尊作是念：今映彼愚癡，殺彼惡者。今此眾中，無一能自思量欲造因緣，於沙門瞿曇法中修行梵行。如是知已，從坐起而去。^972-9

## 旃陀經 ^s973

如是我聞：一時，佛住拘睒彌國瞿師羅園。尊者阿難亦住於彼。 ^973-1

時有外道出家，名曰栴陀，詣尊者阿難所，與尊者阿難共相問訊慰勞已，退坐一面，問尊者阿難言：「何故於沙門瞿曇所出家修梵竹？」 ^973-2

阿難答言：「為斷貪欲、瞋恚、愚癡故，於彼出家修梵行。」 ^973-3

栴陀復問：「彼能說斷貪欲、瞋恚、愚癡耶？」 ^973-4

阿難答言：「我亦能說斷貪欲、瞋恚、愚癡。」 ^973-5

栴陀復問：「汝見貪欲、瞋恚、愚癡有何過患，說斷貪欲、瞋恚、愚癡耶？」 ^973-6

阿難答言：「染著貪欲映障心故，或自害，或復害他，或復俱害；現法得罪，後世得罪，現法、後世二俱得罪，彼心常懷憂苦受覺。若瞋恚映障，愚癡映障，自害、害他、自他俱害，乃至常懷憂苦受覺。又復貪欲為盲，為無目，為無智、為慧力羸，為障閡，非明、非等覺，不轉向涅槃；瞋恚、愚癡，亦復如是。我見貪欲、瞋恚、愚癡有如是過患故，說斷貪欲、瞋恚、愚癡。」 ^973-7

栴陀復問：「汝見斷貪欲、瞋恚、愚癡有何福利，而說斷貪欲、瞋恚、愚癡？」 ^973-8

何難答言：「斷貪欲已，不自害，又不害他，亦不俱害；又復不現法得罪，後世得罪，現法後世得罪，心法常懷喜樂受覺。瞋恚、愚癡，亦復如是。於現法中，常離熾然，不待時節，有得餘現法，緣自覺知。見有如是功德利益故，說斷貪欲、瞋恚、愚癡。」 ^973-9

栴陀復問：「尊者阿難！有道、有跡，修、習、多修習，能斷貪欲、瞋恚、愚癡不？」 ^973-10

阿難答言：「有，謂八正道，正見乃至正定。」 ^973-11

栴陀外道白尊者阿難：「此是賢哉之道，賢哉之跡！修、習、多修習，能斷貪欲、瞋恚、愚癡。」 ^973-12

時栴陀外道聞尊者阿難所說，歡喜隨喜，從坐起而去。^973-13

## 補縷低迦經 ^s974

如是我聞：一時，佛住舍衛國祇樹給孤獨園。 ^974-1

爾時，尊者舍利弗詣佛所，稽首佛足，退坐一面。 ^974-2

爾時，世尊為尊者舍利弗，種種說法，示、教、照、喜。示、教、照、喜已，默然而住。 ^974-3

時尊者舍利弗聞佛所說，歡喜隨喜已，稽首禮足而去。 ^974-4

時有外道出家補縷低迦，隨路而來，問尊者舍利弗：「從何所來？」 ^974-5

舍利弗答言：「火種！我從我世尊所，聽大師說教授法來。」 ^974-6

補縷低迦問：「尊者舍利弗！今猶不離乳，從而聞說教授法耶？」 ^974-7

舍利弗答言：「火種！我不離乳，於大師所，聞說教授法。」 ^974-8

補縷低迦語尊者舍利弗言：「我久已離乳，捨師所說教授法。」 ^974-9

舍利弗言：「汝法是惡說法律，惡覺，非為出離，非正覺道，壞法，非可讚歎法，非可依止法。又彼師者，非等正覺，是故汝等疾疾捨乳，離師教法。 ^974-10a

譬如乳牛麤惡狂騷，又少乳汁，彼犢飲乳，疾疾捨去。 ^974-10b

如是惡說法律，惡覺，非出離，非正覺道，壞法，非可讚歎法，非可依止法。又彼師者，非等正覺，是故速捨師教授法。 ^974-10c

我所有法，是正法律，是善覺，是出離，正覺道，不壞，可讚歎，可依止。又彼大師，是等正覺，是故久飲其乳，聽受大師說教授法。 ^974-11a

譬如乳牛不麤狂騷，又多乳汁，彼犢飲時，久而不厭。 ^974-11b

我法如是，是正法律，乃至久聽說教授法。」 ^974-11c

時補縷低迦語舍利弗：「汝等快得善利！於正法律，乃至久聽說教授法。」 ^974-12

時補縷低迦外道出家，聞舍利弗所說，歡喜隨喜，從道而去。^974-13

## 補縷低迦經 ^s975

如是我聞：一時，佛住舍衛國祇樹給孤獨園。 ^975-1

爾時，補縷低迦外道出家，來詣佛所，與世尊面相問訊，慰勞已，退坐一面，白佛言：「瞿曇！先日眾多種種異道：出家沙門、婆羅門，集於未曾有講堂，作如是論議：沙門瞿曇智慧猶如空舍，不能於大眾中建立論議：此應、此不應，此合、此不合。譬如盲牛偏行邊畔，不入中田。沙門瞿曇亦復如是，無應、不應，無合、不合。」 ^975-2

佛告補縷低迦：「此諸外道論議，說應、不應，合、不合，於聖法律如小兒戲。譬如士夫年八、九十，髮白齒落，作小兒戲，團治泥土，作象、作馬，種種形類。眾人皆言：此老小兒。如是火種！種種諸論，謂應、不應，合、不合，於聖法律如小兒戲。然於彼中，無有比丘方便所應。」 ^975-3

補縷低迦白佛：「瞿曇！於何處有比丘方便所應？」 ^975-4

佛告外道：「不清淨者令其清淨，是名比丘方便所應。不調令調，是名比丘方便所應。諸不定者令得正受，是名比丘方便所應。不解脫者令得解脫，是名比丘方便所應。不斷令斷、不知令知、不修令修、不得令得，是名比丘方便所應。 ^975-5

云何不淨令淨？謂戒，不淨者令其清淨。 ^975-6a

云何不調伏令其調伏？謂眼根，耳、鼻、舌、身、意根，不調伏令其調伏，是名不調伏者令其調伏。 ^975-6b

云何不定令其正受？謂心不正定，令得正受。 ^975-6c

云何不解脫者令得解脫？謂心不解脫貪欲、恚、癡，令得解脫。 ^975-6d

云何不斷令斷？謂無明、有愛，不斷令斷。 ^975-6e

云何不知令知？謂其名、色，不知令知。 ^975-6f

云何不修令修？謂止、觀，不修令修。 ^975-6g

云何不得令得？謂般涅槃，不得令得。是名比丘方便所應。」 ^975-6h

補縷低迦白佛言：「瞿曇！是義比丘方便所應，是堅固比丘方便所應，所謂盡諸有漏。」 ^975-7

時補縷低迦外道出家，聞佛所說，歡喜隨喜，從坐起而去。^975-8

## 屍婆經 ^s976

如是我聞：一時，佛住王舍城迦蘭陀竹園。 ^976-1

時有外道出家，名曰尸婆，來詣佛所，與世尊面相問訊，慰勞已，退坐一面，白佛言：「瞿曇！云何為學？所謂學者，云何學？」 ^976-2

佛告尸婆：「學其所學，故名為學。」 ^976-3

尸婆白佛：「何所學？」 ^976-4

佛告尸婆：「隨時學增上戒、〔學〕增上意、學增上慧。」 ^976-5

尸婆白佛：「若阿羅漢比丘，諸漏已盡，所作已作，捨諸重擔，逮得己利，盡諸有結，正智善解脫，當於爾時復何所學？」 ^976-6

佛告尸婆：「若阿羅漢比丘，諸漏已盡，乃至正智善解脫，當於爾時，覺知貪欲永盡無餘，覺知瞋恚、愚癡永盡無餘，故不復更造諸惡，常行諸善。尸婆！是名為學其所學。」 ^976-7

時尸婆外道出家，聞佛所說，歡喜隨喜，從坐起去。^976-8

## 屍婆經 ^s977

如是我聞：一時，佛住王舍城迦蘭陀竹園。 ^977-1

爾時，尸婆外道出家，來詣佛所，與世尊面相問訊，慰勞已，退坐一面，白佛言：「瞿曇！有一沙門、婆羅門，作如是見、如是說：若人有所知覺，彼一切本所作因；修諸苦行，令過去業盡，更不造新業；斷於因緣，於未來世無復諸漏，諸漏盡故業盡，業盡故苦盡，苦盡者究竟苦邊。今瞿曇所說云何？」 ^977-2

佛告尸婆：「彼沙門、婆羅門，實爾洛漠說耳！
不審、不數、愚癡、不善、不辯，所以者何？或從風起苦，眾生覺知。或從痰起，或從唌唾起，或等分起；或自害，或他害、或因節氣。 ^977-3

彼自害者，或拔髮，或拔鬚，或常立舉手，或蹲地，或臥灰土中，或臥棘刺上，或臥杵上，或板上，或牛屎塗地而臥其上，或臥水中，或日三洗浴；或一足而立，身隨日轉。
如是眾苦精勤有行，尸婆！是名自害。 ^977-4a

他害者，或為他手、石、刀、杖等種種害身，是名他害。 ^977-4b

尸婆！若復時節所害，冬則大寒，春則大熱，夏寒、暑俱，是名節氣所害。世間真實，非為虛妄。 ^977-4c

尸婆！世間有此真實，為風所害，乃至節氣所害，彼眾生如實覺知，汝亦自有此患──
風、痰、唌唾，乃至節氣所害覺，如是如實覺知。 ^977-4d

尸婆！若彼沙門、婆羅門言：
一切人所知覺者，皆是本所造因。捨世間真實事，而隨自見，作虛妄說。 ^977-5

尸婆！有五因，五緣，生心法憂苦。
何等為五？謂因貪欲纏，緣貪欲纏，生心法憂苦；因瞋恚、睡眠、掉悔、疑纏，緣瞋恚、睡眠、掉悔、疑纏，生彼心法憂苦。
尸婆！是名五因、五緣，生心法憂苦。 ^977-6a

尸婆！有五因、五緣，不生心法憂苦。
何等為五？謂因貪欲纏、緣貪欲纏，生彼心法憂苦者。離彼貪欲纏，不起心法憂苦；因瞋恚、睡眠、掉悔、疑纏，緣瞋恚、睡眠、掉悔、疑纏，生彼心法憂苦者，離彼瞋恚、睡眠、掉悔、疑纏，不起心法憂苦。 ^977-6b

尸婆！是名五因、五緣，不起心法憂苦。現法、得離熾然、不待時節，通達、現見、緣自覺知。 ^977-7

尸婆！復有現法、離熾然、不待時節、通達、現見、緣自覺知，謂八正道，正見乃至正定。」 ^977-8

說是法時，尸婆外道出家，遠塵、離垢，得法眼淨。時尸婆外道出家，見法、得法、知法、入法、離諸狐疑、不由於他、入正法律、得無所畏；即從坐起，整衣服，合掌白佛：「世尊！我今可得於正法律出家，受具足，得比丘分耶？」 ^977-9

佛告尸婆：「汝今得出家。」 ^977-10

如上說，乃至心善解脫，得阿羅漢。^977-11

## 商主經 ^s978

如是我聞：一時，佛住那羅聚落好衣菴羅園中。 ^978-1

爾時，那羅聚落有商主外道出家，百二十歲，年耆根熟，為那羅聚落諸沙門、婆羅門、長者、居士尊重供養，如阿羅漢。 ^978-2

彼商主外道出家，先有宗親一人命終生天，於彼天上，見商主外道出家已，作是念：我欲往教彼商主外道出家，詣世尊所修行梵行。恐其不隨我語，我今當往彼，以意論令問。即下那羅聚落，詣彼商主外道出家所，說偈而問：
云何惡知識，現善知識相？云何善知識，如己同一體？
何故求於斷，云何離熾然？ ^978-3

若汝仙人！持此意論而問於彼，有能分明解說其義而答汝者，便可從彼出家修行梵行。」 ^978-4

時商主外道出家，受天〔所教〕，持詣富蘭那迦葉所，以此意論偈，問富蘭那迦葉。彼富蘭那迦葉尚自不解，況復能答？ ^978-5

彼時商主外道出家，復至末迦梨瞿舍利子所、刪闍耶毗羅坁子所、阿耆多枳舍欽婆羅所、迦羅拘陀迦栴延所、尼乾陀若提子所，皆以此意論偈而問，悉不能答。時商主外道出家作是念：我以此意論，問諸出家師，悉不能答，我今復欲求出家為？我今自有財寶，不如還家，服習五欲。 ^978-6

復作是念：我今可往詣沙門瞿曇，然彼耆舊諸師：沙門、婆羅門，富蘭那迦葉等悉不能答，而沙門瞿曇年少出家，詎復能了然！我聞先宿所說：「莫輕新學年少出家。」或有沙門年少出家，有大德力，今且當詣沙門瞿曇。詣已，以彼意論心念而問，如偈所說。 ^978-7

爾時，世尊知彼商主心之所念，即說偈言：
云何惡知識，現善友相者？內心實恥厭，口說我同心，
造事不樂同，故知非善友。口說恩愛語，心不實相應，
所作而不同，慧者應覺知。是名惡知識，現善知識相，
與己同一體。云何善知識，與己同體者？非彼善知識，
放逸而不制，沮壞懷疑惑，伺求其端緒。安於善知識，
如子臥父懷，不為傍人問，當知善知識。何故求於斷？
生歡喜之處，清涼稱讚歎，修習福利果，清涼永息滅，
是故求於斷。云何離熾然？寂靜止息味，知彼遠離味，
遠離熾然惡，飲以法喜味，寂滅離欲火，是名離熾然。 ^978-8

爾時，商主外道出家作是念：沙門瞿曇知我心念，而白佛言：「我今得入沙門瞿曇正法律中，修行梵行，出家受具足，成比丘分不？」 ^978-9

佛告商主外道出家：「汝今可得於正法律，修行梵行，出家、受具足，成比丘分。」 ^978-10

如是出家已，思惟乃至心善解脫，得阿羅漢。^978-11

## 須跋陀羅經 ^s979

如是我聞：一時，佛住俱夷那竭國力士生處堅固雙樹林中。 ^979-1

爾時，世尊涅槃時至，告尊者阿難：「汝為世尊於雙樹間，敷繩床，北首，如來今日中夜，於無餘涅槃而般涅槃。」 ^979-2

爾時，尊者阿難奉教，於雙樹間，敷繩床，北首訖，來詣佛所，稽首佛足，退住一面，白佛言：「世尊！已於雙樹間，敷繩床，北首。」 ^979-3

爾時，世尊詣雙樹間，於繩床上北首，右脅而臥，足足相累，繫念明想，正念、正智。 ^979-4

時俱夷那竭國，有須跋陀羅外道出家，百二十歲，年耆根熟，為俱夷那竭國人，恭敬供養如阿羅漢。彼須跋陀羅出家，聞世尊今日中夜，當於無餘涅槃而般涅槃。然我有所疑，希望而住。沙門瞿曇有力能開覺我，我今當詣沙門瞿曇，問其所疑。即出俱夷那竭，詣世尊所。 ^979-5

爾時，尊者阿難於園門外經行。 ^979-6

時須跋陀羅語阿難言：「我聞沙門瞿曇，今日中夜，於無餘涅槃而般涅槃。我有所疑，希望而住，沙門瞿曇有力能開覺我，若阿難不憚勞者，為我往白瞿曇，少有閑暇，答我所問。」 ^979-7

阿難答言：「莫逼世尊，世尊疲極。」 ^979-8

如是須跋陀羅再三請尊者阿難，尊者阿難亦再三不許。 ^979-9

須跋陀羅言：「我聞古昔出家耆年大師所說：久久乃有如來、應、等正覺出於世間，如優曇缽華，而今如來中夜，當於無餘涅槃界而般涅槃，我今於法疑，信心而住，沙門瞿曇有力能開覺我，若阿難不憚勞者，為我白沙門瞿曇！」 ^979-10

阿難復答言：「須跋陀羅！莫逼世尊，世尊今日疲極。」 ^979-11

爾時，世尊以天耳，聞阿難與須跋陀羅共語來往，而告尊者阿難：「莫遮外道出家須跋陀羅，令入問其所疑。
所以者何？此是最後與外道出家論議，此是最後得證聲聞善來比丘，所謂須跋陀羅。」 ^979-12

爾時，須跋陀羅，〔聞〕世尊為開善根，歡喜增上，詣世尊所，與世尊面相問訊，慰勞已，退坐一面，白佛言：「瞿曇！凡世間入處，謂富蘭那迦葉等六師，各作如是宗：此是沙門，此是沙門。云何瞿曇！為實各各有是宗不？」 ^979-13

爾時，世尊即為說偈言：
始年二十九，出家修善道，成道至於今，經五十餘年。
三昧明行具，常修於淨戒，離斯少道分，此外無沙門。 ^979-14

佛告須跋陀羅：「於正法律，不得八正道者，亦不得初沙門，亦不得第二、第三、第四沙門。須跋陀羅！於此法律得八正道者，得初沙門，得第二、第三、第四沙門。除此已，於外道無沙門，斯則異道之師，空沙門、婆羅門耳。是故我今於眾中作師子吼。」 ^979-15

說是法時，須跋陀羅外道出家，遠塵、離垢，得法眼淨。 ^979-16

爾時，須跋陀羅見法、得法、知法、入法、度諸狐疑、不由他信、不由他度、於正法律得無所畏；從坐起，整衣服，右膝著地，白尊者阿難：「汝得善利！汝得大師！為大師弟子，為大師〔法雨〕雨灌其頂。我今若得於正法律出家，受具足、得比丘分者，亦當得斯善利！」 ^979-17

時尊者阿難白佛言：「世尊！是須跋陀羅外道出家，今求於正法律出家、受具足，得比丘分。」 ^979-18

爾時，世尊告須跋陀羅：「此比丘來修行梵行！」 ^979-19

彼尊者須跋陀羅，即於爾時出家，即是受具足，成比丘分。如是思惟，乃至心善解脫，得阿羅漢。時尊者須跋陀羅得阿羅漢，解脫樂覺知已，作是念：我不忍見佛般涅槃，我當先般涅槃。 ^979-20

時尊者須跋陀羅先般涅槃已，然後世尊般涅槃。
〔優陟、分匿、俱迦那，須達、長爪、奢羅浮。〕
〔重床、三諦及聞陀，二不留得、尸蔔根。〕
〔尸蔔、那羅婆力迦，須跋陀羅第十五。〕^979-21

## 念三寶經 ^s980

如是我聞：一時，佛在跋耆人間遊行，至毗舍離國，住獼猴池側重閣講堂。 ^980-1

時毗舍離國有眾多賈客，欲向怛剎尸羅國，方便莊嚴。 ^980-2

是眾多賈客，聞世尊於跋耆人間遊行，至毗毘舍離國，住獼猴池側重閣講堂。聞已，來詣佛所，稽首佛足，退坐一面。 ^980-3

佛為諸賈客種種說法，示、教、照、喜。示、教、照、喜已，默然〔而〕住。 ^980-4

時諸賈客從坐起，整衣服，為佛作禮，合掌白佛言：「世尊！我等諸賈客，方便莊嚴，欲至怛剎尸羅國。唯願世尊與諸大眾，明旦受我供養！」 ^980-5

爾時，世尊默然而許。時諸賈客知世尊受請已，從坐起，禮佛足，各還自家。辦種種淨美飲食，敷床座，安置淨水。晨朝遣使白佛：「時到。」 ^980-6

爾時，世尊與諸大眾，著衣持缽，詣諸賈客所，就座而坐。 ^980-7

時諸賈客以淨美飲食，自手供養。食畢，洗缽訖，取卑小床，於大眾前坐，聽佛說法。 ^980-8

爾時，世尊告諸賈客：「汝等當行於曠野中，有諸恐怖，心驚毛豎。爾時，當念如來事：謂如來、應、等正覺，乃至佛、世尊。如是念者，恐怖則除。 ^980-9a

又念法事：佛正法律，現法、能離熾然、不待時節、通達、親近、緣自覺知。 ^980-9b

又念僧事：世尊弟子，善向、正向，乃至世間福田。如是念者，恐怖即除。 ^980-9c

過去世時，天、阿須輪共鬥時，天帝釋告諸天眾：汝等與阿須輪共鬥戰之時，生恐怖者，當念我幢，名摧伏幢，念彼幢時，恐怖得除。若不念我幢者，當念伊舍那天子幢；若不念伊舍那天子幢者，當念婆留那天子幢。念彼幢時，恐怖即除。如是諸商人！汝等於曠野中有恐怖者，當念如來事、法事、僧事。」 ^980-10

爾時，世尊為諸毗舍離賈客，說供養隨喜偈：
供養比丘僧，飲食隨時服，專念諦思惟，正知而行捨。淨物良福田，汝等悉具足，緣斯功德利，長夜獲安樂，
發心有所求，眾利悉皆應。兩足四足安，道路往來安，
夜安晝亦安，一切離諸惡。如沃壤良田，精純好種子，
溉灌以時澤，收實不可量。淨戒良福田，精餚膳種子，
正行以將順，終期妙果成。是故行施者，欲求備眾德，
當隨智慧行，眾果自然備。於明行足尊，正心盡恭敬，
種殖眾善本，終獲大福利。如實知世間，得具備正見，
具足見正道，具足而昇進，遠離一切垢，逮得涅槃道，
究竟於苦邊，是名備眾德。 ^980-11

爾時，世尊為諸毗舍離賈客，說種種法，示、教、照、喜已，從坐起去。^980-12

## 除恐怖 ^s981

如是我聞：一時，佛住舍衛國祇樹給孤獨園。 ^981-1

爾時，世尊告諸比丘：「若比丘住於空閑、樹下、空舍，有時恐怖，心驚毛豎者，當念如來事及法事、僧事，如前廣說。 ^981-2

念如來事、法事、僧事之時，恐怖即除。 ^981-3

諸比丘！過去世時，釋提桓因與阿修羅共戰。爾時，帝釋語諸三十三天言：諸仁者！諸天、阿修羅共鬧戰時，若生恐怖，心驚毛豎者，汝當念我伏敵之幢，念彼幢時，恐怖即除。 ^981-4

如是比丘！若於空閑、樹下、空舍而生恐怖，心驚毛豎者，當念如來：如來、應、等正覺，乃至佛、世尊。彼當念時，恐怖即除。
所以者何？ ^981-5

彼天帝釋懷貪、恚、癡，於生老病死、憂悲惱苦不得解脫，有恐怖、畏懼、逃竄、避難，而猶告諸三十三天，令念我摧伏敵幢；況復如來、應、等正覺、乃至佛、世尊，離貪、恚、癡，解脫生老病死、憂悲惱苦，無諸恐怖、畏懼、逃避，而不能令其念如來者除諸恐怖！」 ^981-6

佛說是經已，諸比丘聞佛所說，歡喜奉行。^981-7

## 舍利弗經 ^s982

如是我聞：一時，佛住娑枳國安闍那林中。 ^982-1

爾時，世尊告尊者舍利弗：「我能於法略說、廣說，但知者難。」 ^982-2

尊者舍利弗白佛言：「唯願世尊略說、廣說、法說，於法實有解知者！」 ^982-3

佛告舍利弗：「若有眾生，於自識身及外境界一切相，無我、我所、我慢、繫著、使，乃至心解脫，慧解脫，現法自知作證具足住者，於此識身及外境界一切相，無有我、我所，我慢、使、繫著故，我心解脫，慧解脫，現法自知作證具足住。 ^982-4a

舍利弗！彼比丘於此識身及外境界一切相，無有我、我所見、我慢、繫著、使，及心解脫，慧解脫，現法自知作證具足住。於此識身及外境界一切相、無有我、我所見、我慢、繫著、使，彼心解脫，慧解脫、現法自知作證具足住。 ^982-4b

舍利弗！若復比丘於此識身及外境界一切相，無有我、我所見、我慢、繫著、使，彼心解脫，慧解脫，現法自知作證具足住。 ^982-4c

舍利弗！若復比丘於此識身及外境界一切相，無我、我所見、我慢、繫著、使，及心解脫，慧解脫，現法自知作證具足住。於此識身及外境界一切相，無我、我所見、我慢、繫著、使，彼心解脫，慧解脫，現法自知作證具足住。 ^982-4d

舍利弗！是名比丘斷愛縛結、慢無間等、究竟苦邊。 ^982-5

舍利弗！我於此有餘說，答波羅延富鄰尼迦〔所問〕：世間數差別，安所遇不動，寂靜離諸塵，拔根無悕望，已度三有海，無復老死患。」 ^982-6

佛說是經已，尊者舍利弗聞佛所說，歡喜隨喜，即從坐起，作禮而去。^982-7

## 阿難經 ^s983

如是我聞：一時，佛住舍衛國祇樹給孤獨園。 ^983-1

爾時，尊者阿難住舍衛國祇樹給孤獨園，獨一靜處，如是思惟：或有一人作如是念：我於此識身及外境界一切相，無有我、我所見、我慢、繫著、使，及心解脫、慧解脫、現法自知作證具足住。於此識身及外境界一切相，無有我、我所見、我慢、繫著、使，我當於彼心解脫，慧解脫，現法自知作證具足住。 ^983-2

爾時，尊者阿難晡時從禪覺，詣世尊所，稽首禮足，退坐一面，白佛言：「世尊！我獨一靜處，作是思惟：若有一人作如是言：我此識身及外境界一切相，乃至自知作證具足住。」 ^983-3

佛告阿難：「如是，如是！〔若〕有一人作如是念：我此識身及外境界一切相，無有我、我所見、我慢、繫著、使，及心解脫，慧解脫，現法自知作證具足住。阿難！彼比丘於此識身及外境界一切相，無有我、我所見、我慢、繫著、使，及心解脫，慧解脫，現法自知作證具足住，於此識身及外境界一切相，無有我、我所見、我慢、繫著、使，及彼心解脫，慧解脫，現法自知作證具足住。 ^983-4

阿難！若復比丘於此識身及外境界一切相，乃至自知作證具足住，是名比丘斷愛縛結、慢無間等、究竟苦邊。 ^983-5

阿難！我於此有餘說，答波羅延憂陀耶〔所問〕：斷於愛欲想，憂苦亦俱離，覺悟於睡眠，滅除掉悔蓋，〔捨念〕、恚清淨，現前觀察法，我說智解脫，滅除無明闇。」 ^983-6

佛說是經已，尊者阿難聞佛所說，歡喜隨喜，禮佛而去。^983-7

## 愛經 ^s984

如是我聞：一時，佛住舍衛國祇樹給孤獨園。 ^984-1

爾時，世尊告諸比丘：「我今當說愛為網、為膠、為泉、為藕根。此等能為眾生阿難白佛障，為蓋、為膠、為守衛、閉、為塞、為闇冥、為狗腸、為亂草、為絮，從此世至他世，從他世至此世，往來流轉，無不轉時。 ^984-2

諸比丘！何等愛為網、為膠，乃至往來〔流轉〕無不轉〔時〕？謂有我故：有我、欲我、爾我、有我、無我、異我、當我、不當我、欲我，當爾時，當異異我，或欲我，或爾我，或異，或然，或欲然，或爾然，或異：如是十八愛行從內起。 ^984-3

比丘言有我，於諸所有言我欲，我爾，乃至十八愛行從外起。如是總說十八愛行。如是三十六愛行，或於過去起，或於未來起，或於現在起，如是總說百八愛行。是名為愛為網、為膠、為泉、為藕根，能為眾生障；為蓋、為膠、為守衛、為覆、為閉、為塞、為闇冥、為狗腸、為亂草、為絮，從此世至他世，從他世至此世，往來流轉，無不轉時。」 ^984-4

佛說是經已，諸比丘聞佛所說，歡喜奉行。^984-5

## 愛經 ^s985

如是我聞：一時，佛住舍衛國祇樹給孤獨園。 ^985-1

爾時，世尊告諸比丘：「有從愛生愛、從愛生恚、從恚生愛、從恚生恚。 ^985-2

云何為從愛生愛？謂有一於眾生，有喜、有愛、有念、有可意，他於彼有喜、有愛、有念、有可意隨行。此作是念：我於彼眾生，有喜、有愛、有念、有可意，他復於彼有喜、有愛、有念、有可意隨行故，我於他人復生於愛，是名從愛生愛。 ^985-3a

云何從愛生恚？謂有一於眾生有喜、有愛、有念、有可意，而他於彼不喜、不愛、不念、不可意隨行。此作是念：我於眾生有喜、有愛、有念、有可意，而他於彼不喜、不愛、不念、不可意隨行，故我於他而生瞋恚，是名從愛生恚。 ^985-3b

云何為從恚生愛？謂有一於眾生，不喜、不愛、不念、不可意，他復於彼不喜、不愛、不念，不可意隨行，故我於他而生愛念，是名從恚生愛。 ^985-3c

云何從恚生恚？謂有一於眾生，不喜、不愛、不念、不可意，而他於彼有喜、有愛、有念、有可意隨行。此作是念：我於彼眾生不喜、不愛、不念、不可意，而他於彼有喜、有愛、有念、有可意隨行，我於他所〔起瞋恚〕，是名從恚生恚。 ^985-3d

若比丘離欲、惡不善法，有覺、有觀、乃至初禪；第二，第三，第四禪具足住者，從愛生愛，從恚生恚，從恚生愛，從愛生恚，已斷、已知，斷其根本，如截多羅樹頭，無復生分，於未來世成不生法。 ^985-4

若彼比丘，盡諸有漏，無漏心解脫，慧解脫，現法自知作證：我生已盡、梵行已立、所作已作、自知不受後有。當於爾時，不自舉、不起塵、不熾然、不嫌彼。 ^985-5

云何自舉？謂見色是我、色異我、我中色、色中我；受、想、行、識，亦復如是，是名自舉。 ^985-6a

云何不自舉？謂不見色是我、色異我、我中色、色中我；受、想、行、識，亦復如是，是名不自舉。 ^985-6b

云何還舉？謂於罵者還罵，瞋者還瞋，打者還打，觸者還觸，是名還舉。 ^985-7a

云何不還舉？謂罵者不還罵，瞋者不還瞋，打者不還打，觸者不還觸，是名不還舉。 ^985-7b

云何起塵？謂有我、我欲，乃至十八種愛，是名起塵。 ^985-8a

云何不起塵？謂無我、無我欲，乃至十八愛不起，是名不起塵。 ^985-8b

云何熾然？謂有我所、我所欲，乃至外十八愛行，是名熾然。 ^985-9a

云何不熾然？謂無我所、無我所欲，乃至無外十八愛行，是名不熾然。 ^985-9b

云何嫌彼？謂見我真實，起於我慢、我欲、我使，不斷、不知，是名嫌彼。 ^985-10a

云何不嫌彼？謂不見我真實，我慢、我欲、我使，已斷、已知，是名不嫌彼。」 ^985-10b

佛說此經已，諸比丘聞佛所說，歡喜奉行。^985-11

## 事難斷經 ^s986

如是我聞：一時，佛住舍衛國祇樹給孤獨園。 ^986-1

爾時，世尊告諸比丘：「有二事斷難持。何等為二？若俗人處、非人處，於衣、食、床臥、資生眾具，持彼斷者，是則難行。 ^986-2

又比丘非家出家，斷除貪愛，持彼斷者，亦甚難行。」 ^986-3

爾時，世尊即說偈言：
世間有二事，持斷則難行，是真諦所說，等正覺所知。
在家財入出，衣食等眾具，世間貪愛樂，持斷者甚難。
比丘已離俗，信非家出家，滅除於貪愛，持斷亦難行。 ^986-4

佛說此經已，諸比丘聞佛所說，歡喜奉行。^986-5

## 二法經 ^s987

如是我聞：一時，佛住舍衛國祇樹給孤獨園。 ^987-1

爾時，世尊告諸比丘：「我於二法依止多住。云何為二？於諸善法未曾知足，於斷未曾遠離。於善法不知足故，於諸斷法未曾遠離故，乃至肌消肉盡，筋連骨立，終不捨離精勤方便，不捨善法，不得未得、終不休息，未曾於劣心生歡喜，常樂增進，昇上上道。如是精進住故，疾得阿耨多羅三藐三菩提等。 ^987-2

比丘！當於二法依止多住：於諸善法不生足想，依於諸斷未曾捨離，乃至肌消肉盡，筋連骨立，精勤方便堪能，修習善法不息。 ^987-3

是故，比丘！於諸下劣〔勿〕生歡喜想，當修上上昇進。多住如是修習，不久當得速盡諸漏，無漏心解脫、慧解脫，現法自知作證：我生已盡、梵行已立、所作已作、自知不受後有。」 ^987-4

佛說此經已，諸比丘聞佛所說，歡喜奉行。^987-5

##  邊際 ^s988

如是我聞：一時，佛住王舍城迦蘭陀竹園。 ^988-1

爾時，釋提桓因形色絕妙，於後夜時，來詣佛所，稽首佛足，退住一面。天身威力，光明遍照迦蘭陀竹園。時釋提桓因白佛言：「世尊！世尊曾於隔界山石窟中說言：若有沙門、婆羅門，無上愛盡解脫，心善解脫，彼邊際究竟，邊際離垢，邊際梵行畢竟。云何為比丘邊際究竟、邊際離垢、邊際梵行畢竟？」 ^988-2

佛告天帝釋：「謂比丘，若所有受覺──若苦、若樂、若不苦不樂，彼諸受集、受滅、受味、受患、受出如實知，如實知已，觀察彼受無常、觀生滅、觀離欲、觀滅盡、觀捨。如是觀察已，則邊際究竟、邊際離垢、邊際梵行畢竟。 ^988-3

拘尸迦！是名比丘於正法律，邊際究竟、邊際離垢、邊際梵行畢竟。」 ^988-4

乃至天帝釋聞佛所說，歡喜隨喜，作禮而去。^988-5

## 帝釋經 ^s989

如是我聞：一時，佛住王舍城迦蘭陀竹園。 ^989-1

爾時，尊者大目揵連住耆闍崛山，後夜起經行，見有光明遍照迦蘭陀竹園。見已作是念：今夜或有大力鬼神，詣世尊所，故有此光明。 ^989-2

時尊者大目揵連，晨朝往詣佛所，稽首佛足，退坐一面，白佛言：「世尊！我於昨暮後夜，出房經行，見勝光明，普照迦蘭陀竹園。見已作是念：有何大力鬼神，詣世尊所，故有此光明？」 ^989-3

佛告尊者大目揵連：「昨暮後夜，釋提桓因來詣我所，稽首作禮，退坐一面。」 ^989-4

如上《修多羅》廣說，歡喜隨喜，作禮而去。^989-5

## 鹿住經 ^s990

如是我聞：一時，佛住舍衛國祇樹給孤獨園。 ^990-1

爾時，尊者阿難，晨朝著衣持缽，詣舍衛城次第乞食，至鹿住優婆夷舍。 ^990-2

鹿住優婆夷遙見尊者阿難，疾敷床座，白言：「尊者阿難令坐！」 ^990-3

時鹿住優婆夷稽首禮阿難足，退住一面，白尊者阿難：「云何言世尊知法？我父富蘭那，先修梵行，離欲清淨，不著香華，遠諸凡鄙；叔父梨師達多，不修梵行，然其知足，二俱命終，而今世尊俱記二人，同生一趣、同一受生，同於後世得斯陀含，生兜率天，一來世間，究竟苦邊。云何阿難！修梵行、不修梵行，同生一趣、同一受生，同其後世？」 ^990-4

阿難答言：「姊妹！汝今且停，汝不能知眾生世間根之差別。如來悉知眾生世間根之優劣。」如是說已，從坐起去。 ^990-5

時尊者阿難還精舍，舉衣缽，洗足已，往詣佛所，稽首佛足，退坐一面，以鹿住優婆夷所說，廣白世尊。 ^990-6

佛告阿難：「彼鹿住優婆夷，云何能知眾生世間根之優劣？ ^990-7

阿難！如來悉知眾生世間根之優劣。 ^990-8

阿難！或有一犯戒，彼於心解脫、慧解脫不如實知，彼所起犯戒，無餘滅、無餘沒、無餘欲盡。或有一犯戒，於心解脫、慧解脫如實知，彼所起犯戒，無餘滅、無餘沒、無餘欲盡。於彼籌量者言：此亦有如是法，彼亦有是法，此則應俱同生一趣、同一受生、同一後世。彼如是籌量者，得長夜非義饒益苦。 ^990-9

阿難！彼犯戒者，於心解脫、慧解脫不如實知，彼所起犯戒，無餘滅，無餘沒，無餘欲盡。當知此人是退非勝進，我說彼人為退分。 ^990-10

阿難！有犯戒，彼於心解脫，慧解脫如實知，彼於所起犯戒，無餘滅、無餘沒、無餘欲盡，當知是人勝進不退，我說彼人為勝進分。自非如來，此二有間，誰能悉知？ ^990-11

是故阿難！莫籌量人人而取人、善籌量人人而病、人籌量人人自招其患，唯有如來能知人耳。如二犯戒，二持戒亦如是。彼於心解脫、慧解脫不如實知，彼所起持戒，無餘滅。若掉動者彼於心解脫、慧解脫不如實知，彼所起掉，無餘滅。彼若瞋恨者，彼於心解脫、慧解脫不如實知，彼所起瞋恨無餘滅。若苦貪者，彼於心解脫、慧解脫如實知，彼所起苦貪無餘滅。穢污，清淨，如上說；乃至如來能知人人。 ^990-12

阿難！鹿住優婆夷愚癡、少智，而於如來一向說法，心生狐疑。云何阿難！如來所說豈有二耶？」 ^990-13

阿難白佛：「不也，世尊！」 ^990-14

佛告阿難：「善哉！善哉！如來說法若有二者，無有是處。 ^990-15

阿難！若富蘭那持戒，梨師達多亦同持戒者，所生之趣，富蘭那所不能知；梨師達多為生何趣，云何受生？云何後世？若梨師達多所成就智，富蘭那亦成就此智者，梨師達多亦不能知：彼富蘭那當生何趣？云何受生？後世云何？ ^990-16

阿難！彼富蘭那持戒勝，梨師達多智慧勝，彼俱命終，我說二人同生一趣，同一受生，後世亦同，是斯陀含，生兜率天，一來生此，究竟苦邊。彼二有間，自非如來誰能得知！ ^990-17

是故阿難！莫量人人。量人人者，自生損減，唯有如來能知人耳。」 ^990-18

佛說此經已，尊者阿難聞佛所說，歡喜奉行。^990-19

## 鹿住經 ^s991

如是我聞：一時，佛住釋氏彌城留利邑夏安居。 ^991-1

有餘比丘，於舍衛國祇樹給孤獨園夏安居。 ^991-2

時彼比丘，於晨朝著衣持缽，入舍衛城乞食次第，至鹿住優婆夷舍。 ^991-3

鹿住優婆夷遙見比丘來，疾敷床座，請比丘令坐，如上《阿難修多羅》說。 ^991-4

時彼比丘語鹿住優婆夷：「姊妹且停！汝那得知眾生根之優劣！姊妹！唯有如來能知眾生根之優劣。」如是說已，從坐起去。 ^991-5

時彼比丘三月夏安居訖，作衣竟，持衣缽，往詣彌城留利釋氏邑。到已，舉衣缽，洗足已，往詣佛所，稽首佛足，退坐一面。以共鹿住優婆夷所論說事，向佛廣說。 ^991-6

佛告比丘：「鹿住優婆夷云何能知世間眾生諸根優劣？ ^991-7

唯有如來能知世間眾生諸根優劣耳。不離瞋恨、憍慢，時起貪法，不聽受法，不學多聞，於法不調伏見，不能時時起解脫心法。 ^991-8

比丘！若復有一，不離瞋慢，時起貪法，然彼聞法，修學多聞，於善調伏見，時時能起解脫心法。若思量彼：此有是法，彼有是法，此則同一趣、同一受生、同一後世。如是思量者，長得非義不饒益苦。 ^991-9

比丘！若復彼人不離瞋慢，時時起貪法，亦不聽法，不習多聞，不調伏見，亦不時時得解脫心法，我說此人卑鄙下賤。 ^991-10

比丘！若復彼人不離瞋慢，時時起貪法，然彼聞法，樂多聞，調伏諸見，時時能得解脫心法，我說是人第一勝妙。彼二有間，自非如來誰能別知？ ^991-11

是故，比丘！莫量人人，乃至如來能知優劣。 ^991-12

比丘！復次，有一不離瞋慢，時時起口惡行，餘如上說。 ^991-13

比丘！復次，有一賢善安樂，同止欣樂明智修梵行者，樂與同止而彼不樂聞法，乃至不時時得心法解脫，當知彼人住賢善地，不能轉進。賢善地者，謂人、天趣。 ^991-14

復次，有一其性賢善，同止安樂，欣樂梵行以為伴侶，樂聞正法，學習多聞，善調伏見，時時能得解脫心法。當知彼入於賢善地，能轉勝進，當知此人於正法流有所堪能。此二有間，自非如來，誰能別知！ ^991-15

是故，比丘！莫量人人、量人人者，自招其患，唯有如來能知人耳。 ^991-16

比丘！鹿住優婆夷愚癡、少智，如上《修多羅》廣說。」 ^991-17

佛說此經已，諸比丘聞佛所說，歡喜奉行。^991-18

## 福田經 ^s992

如是我聞：一時，佛住舍衛國祇樹給孤獨園。 ^992-1

爾時，給孤獨長者來詣佛所，稽首佛足，退坐一面，白佛言：「世尊！世間有幾種福田？」 ^992-2

佛告長者；「世間有二種福田。何等為二？學及無學。」即說偈言：
世有學無學，大會常延請，正直心真實，身口亦復然，
是即良福田，施者獲大果。 ^992-3

佛說此經已，給孤獨長者聞佛所說，歡喜奉行。^992-4

## 贊上座經 ^s993

如是我聞：一時，佛住舍衛國祇樹給孤獨園。 ^993-1

時有諸上座比丘，隨佛左右，依止而住，所謂尊者阿若憍陳如、尊者摩訶迦葉、尊者舍利弗、尊者摩訶目揵連、尊者阿那律陀、尊者二十億耳、尊者陀羅驃摩羅子、尊者婆那迦婆娑、尊者耶舍舍羅迦毘訶利、尊者富留那、尊者分陀檀尼迦，如此及餘上座比丘，隨佛左右，依止而住。 ^993-2

時尊者婆耆舍，住舍衛國東園鹿子母講堂。時尊者婆耆舍作是念：今日世尊在舍衛國祇樹給孤獨園，諸上座比丘隨佛左右，依止而住。我今當往至世尊所，各各說偈，歎諸上座比丘。作是念已，往詣佛所，稽首佛足，退住一面，而說偈言：
上上座比丘，已斷諸貪欲，超過諸世間，一切之積聚，深智少言說，勇猛勤方便，道德淨明顯，我今稽首禮。已伏諸魔怨，遠離於群聚，不為五欲縛，常習於空閑，清虛而寡欲，我今稽首禮。遮羅延勝族，禪思不放逸，內心樂正受；清淨離塵穢，辯慧顯深義，是故稽首禮。所得神通慧，超諸神通力，六神通眾中，自在無所畏，神通最勝故，是故稽首禮。於大千世界，五道諸趣生，乃至於梵世，人天優劣想，淨天眼悉見，是故稽首禮。精勤方便力，斷除諸愛集，壞裂生死網，心常樂正法，離諸悕望想，超度於彼岸，清淨無塵穢，是故稽首禮。永離諸恐畏，無依離財物，知足度疑惑，伏諸魔怨敵，身念觀清淨，是故稽首禮。無有諸世間，煩惱棘刺林，結縛使永除，三有因緣斷，精練滅諸垢，究竟明顯現，於林離林去，是故稽首禮。無舍宅所依，幻偽癡恚滅，調伏諸愛喜，出一切見處，清淨無瑕穢，是故稽首禮。其心自在轉，堅固不傾動，智慧大德力，難伏魔能伏，斷除無明結，是故稽首禮。大人離闇冥，寂滅牟尼尊，正法離垢過，光明自顯照，照一切世界，是故名為佛。地神虛空天，三十三天子，光明悉映障，是故名為佛。度生死有邊，超踰越群眾，柔弱善調伏，正覺第一覺。斷一切結縛，伏一切異道，降一切魔怨，得無上正覺，離塵滅諸垢，是故稽首禮。 ^993-3

尊者婆耆舍偈讚歎時，諸比丘聞其所說，皆大歡喜。^993-4

## 婆耆舍臨滅贊佛經 ^s994

如是我聞：一時，佛住舍衛國祇樹給孤獨園。 ^994-1

時尊者婆耆舍，住舍衛國東園鹿子母講堂，疾病困篤。尊者富鄰尼為看病人，供給供養。 ^994-2

時尊者婆耆舍，語尊者富鄰尼言：「汝往詣世尊所、持我語白世尊言：尊者婆耆舍稽首世尊足，問訊世尊，少病、少惱，起居輕利，得自安樂住不？復作是言：尊者婆耆舍住東園鹿子母講堂，疾病困篤，欲求見世尊，無力方便堪詣世尊。善哉世尊！願往至東園鹿子母講堂尊者婆耆舍所，哀愍故！」 ^994-3

時尊者富鄰尼，即受其語，往詣世尊，稽首佛足，退坐一面。作是言：「尊者婆耆舍住東園鹿子母講堂，疾病困篤，願見世尊，無力方便堪能奉見。善哉世尊！願往東園鹿子母講堂尊者婆耆舍所，為哀愍故！」 ^994-4

爾時，世尊默然而許。時尊者富鄰尼知佛許已，即從座起，禮佛足而去。 ^994-5

世尊晡時從禪起，往詣尊者婆耆舍。尊者婆耆舍遙見世尊，憑床欲起。 ^994-6

爾時，世尊見尊者婆耆舍憑床欲起、語言：「婆耆舍！莫自輕動。」 ^994-7

世尊即坐，問尊者婆耆舍：「汝所患苦，為平和可堪忍不？身諸苦痛，為增為損？」 ^994-8

如前《燄摩迦修多羅》廣說。乃至「我所苦患，轉覺其增，不覺其損。」 ^994-9

佛告婆耆舍：「我今問汝：隨意答我？汝得心不染、不著、不污，解脫離諸顛倒不？」 ^994-10

婆耆舍白佛言：「我心不染、不著、不污，解脫離諸顛倒。」 ^994-11

佛告婆耆舍：「汝云何得心不染、不著、不污，解脫離諸顛倒？」 ^994-12

婆耆舍白佛；「我過去眼識於色心不顧念，於未來色不欣想，於現在色不著。我過去、未來、現在眼識於色，貪欲、愛樂、念，於彼得盡，無欲、滅、沒、息、離、解脫、心解脫已，是故不染、不著、不污，離諸顛倒，正受而住。 ^994-13a

如是耳、鼻、舌、身、意識過去於法心不顧念，未來不欣，現在不著。過去、未來、現在法中念、欲、愛，盡、無欲、滅、沒、息、離、解脫。心解脫已，是故不染、不著、不污，解脫離諸顛倒，正受而住。唯願世尊！今日最後饒益於我，聽我說偈。」 ^994-13b

佛告婆耆舍：「宜知是時。」 ^994-14

尊者婆耆舍起正身端坐，繫念在前，而說偈言：
我今住佛前，稽首恭敬禮。於一切諸法，悉皆得解脫，善解諸法相，深信樂正法。世尊等正覺，世尊為大師，世尊降魔怨，世尊大牟尼！滅除一切使，自度群生類，世尊於世間，諸法悉覺知。世間悉無有，知法過佛者，於諸天人中，亦無與佛等。是故我今日，稽首大精進，稽首士之上，拔諸愛欲刺。我今是最後，得見於世尊，稽首日種尊，暮當般涅槃。正智繫正念，於此朽壞身，餘勢之所起，從今夜永滅，三界不復染，入無餘涅槃。苦受及樂受，亦不苦不樂，從觸因緣生，於今悉永斷。苦受及樂受，亦不苦不樂，從觸因緣生，於今悉已知。若內及與外，苦樂等諸受，於受無所著，正智正繫心。於初中最後，諸聚無障礙，諸聚既已斷，了知受無餘。明見真實者，說九十一劫，三劫中不空，有大仙人尊，餘空無洲依，唯畏恐怖劫。當知大仙人，乃復出於世，安慰諸天人，開眼離塵冥，示悟諸眾生，令覺一切苦。苦苦及苦集，超苦之寂滅，賢聖八正道，安隱趣涅槃。世間難得者，現前悉皆得，生世得人身，演說於正法，隨己之所欲，離垢求清淨，專修其己利，勿令空無果，空過則生憂，鄰於地獄苦。於所說正法，不樂不欲受，當久處生死，輪迥息無期，長夜懷憂惱，如商人失財。我今眾慶集，無復生老死，輸迥悉已斷，不復重受生。愛識河水流，於今悉枯竭，已拔陰根本，連鎖不相續。供養大師畢，所作者已作，重擔悉已捨，有流悉已斷，不復樂受生，亦無死可惡，正智正繫念，唯待終時至。念空野龍象，六十雄猛獸，一旦免枷鎖，逸樂山林中。婆耆舍亦然，大師口生子，厭捨於徒眾，正念待時至。今告於汝等，諸來集會者，聽我最後偈，其義所饒益。生者悉歸滅，諸行無有常，速生速死法，何可久依怙！是故強其志，精勤方便求。觀察有恐怖，隨順牟尼道，速盡此苦陰，勿復增輪轉。佛口所生子，歎說此偈已，長辭於大眾，婆耆舍涅槃，彼以慈悲故，說此無上偈。尊者婆耆舍，如來法生子，垂心哀愍故，說此無上偈。然後般涅槃，一切當敬禮。
〔本如酒醉、四句讚，龍脅、拔毒箭，尼瞿陀劫賓入涅槃，
讚大聲聞，婆耆舍滅盡。〕^994-15

## 阿練若經 ^s995

如是我聞：一時，佛住舍衛國祇樹給孤獨園。 ^995-1

時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^995-2

時彼天子而說偈問佛：
阿練若比丘，住於空閑處，寂靜修梵行，於一坐而食，以何因緣故，顏色特鮮明？ ^995-3

爾時，世尊說偈答言：
於過去無憂，未來不欣樂，現在隨所得，正智繫念持，飯食繫念故，顏色常鮮澤。未來心馳想，過去追憂悔，愚癡火自煎，如雹斷生草。 ^995-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^995-5

時彼天子聞佛所說，歡喜隨喜，稽首佛足，即沒不現。^995-6

## 憍慢經 ^s996

如是我聞：一時，佛住舍衛國祇樹給孤獨園。 ^996-1

時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^996-2

時彼天子而說偈言：
不欲起憍慢，善自調其心，未曾修寂默，亦不入正受，處林而放逸，不度死彼岸。 ^996-3

爾時，世尊說偈答言：
已離於憍慢，心常入正受，明智善分別，解脫一切縛。獨一處閑林，其心不放逸，於彼死魔怨，疾得度彼岸。 ^996-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^996-5

時彼天子聞佛所說，歡喜隨喜，稽首佛足，即沒不現。^996-6

## 功德增長經 ^s997

如是我聞：一時，佛住舍衛國祇樹給孤獨園。 ^997-1

時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。時彼天子說偈問佛：
云何得晝夜，功德常增長？
云何得生天？唯願為解說。 ^997-2

爾時，世尊說偈答言：
種植園果故，林樹蔭清涼，橋船以濟度，造作福德舍，穿井供渴乏，客舍給行旅，如此之功德，日夜常增長。如法戒具足，緣斯得生天。 ^997-3

時彼天子復說偈言：
久見婆羅門，逮得般涅槃，一切怖已過，永超世恩愛。 ^997-4

時彼天子聞佛所說，歡喜隨喜，稽首佛足，即沒不現。^997-5

## 施何得大力經 ^s998

如是我聞：一時，佛住舍衛國祇樹給孤獨園。 ^998-1

時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^998-2

時彼天子說偈問佛：
施何得大力？施何得妙色？
施何得安樂？施何得明目？
修習何等施，名曰一切施？
今啟問世尊，願為分別說！ ^998-3

爾時，世尊說偈答言：
施食得大力，施衣得妙色，施乘得安樂，施燈得明目。虛館以待賓，是名一切施。以法而誨彼，是則施甘露。 ^998-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^998-5

時彼天子聞佛所說，歡喜隨喜，稽首佛足，即沒不現。^998-6

## 歡喜經 ^s999

如是我聞：一時，佛住舍衛國祇樹給孤獨園。 ^999-1

時有天子名悉鞞梨，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^999-2

時彼天子而說偈言：
諸天及世人，於食悉欣樂，頗有諸世間，福樂自隨逐？ ^999-3

爾時，世尊說偈答言：
淨信心惠施，此世及後世，隨其所至處，福報常影隨。是故當捨慳，行無垢惠施，施已心歡喜，此世他世受。 ^999-4

時彼悉鞞梨天子白佛言：「奇哉世尊！善說斯義：淨信心惠施，此世及他世，隨其所至處，福報常影隨。是故當捨慳，行無垢惠施，施已心歡喜，此世他世受。」 ^999-5

悉鞞梨天子白佛言：「世尊！我自知過去世時，曾為國王，名悉鞞梨。於四城門普施為福；於其城內有四交道，亦於其中布施作福。 ^999-6a

時有第一夫人來語我言：大王大作福德，而我無力修諸福業。 ^999-6b

我時告言：城東門外布施作福，悉皆屬汝。 ^999-6c

時諸王子復來白我：大王多作功德，夫人亦同，而我無力作諸福業，我今願得依於大王，少作功德。 ^999-6d

我時答言：城南門外所作施福，悉皆屬汝。 ^999-6e

時有大臣復來白我：今日大王多作功德，夫人、王子悉皆共之，而我無力作諸福業，願依大王少有所作。 ^999-6f

我時告言：城西門外所作施福，悉皆屬汝。 ^999-6g

時諸將士復來白我：今日大王多作功德，夫人、太子及諸大臣，悉皆共之，唯我無力能修福業，願依大王得有所作。 ^999-6h

我時答言：城北門外所作施福，悉皆屬汝。 ^999-6i

國中庶民復來白我：今日大王多作功德，夫人、王子、大臣、諸將，悉皆共之，唯我無力不能修福，願依大王少有所作。 ^999-6j

我時答言：於其城內四交道頭，所作施福，悉屬汝等。 ^999-6k

爾時，國王、夫人、王子、大臣、將士、庶民，悉皆惠施，作諸功德，我先所作惠施功德，於玆則斷。 ^999-6l

時我所使諸作福者，還至我所，為我作禮，而白我言：大王當知！諸修福處，夫人、王子、大臣、將士、及諸庶民，各據其處行施作福，大王所施，於玆則斷。 ^999-6m

我時答言：善男子！諸方邊國，歲輸財物應入我者，分半入庫，分其半分，即於彼處惠施作福。 ^999-6n

彼聞教旨，往詣邊國，集諸財物，半送於庫，半留於彼惠施作福。 ^999-6o

我先長夜如是惠施作福，長夜常得可愛、可念、可意福報，常受快樂，無有窮極，以斯福業及福果、福報，悉皆入於大功德聚數。 ^999-6p

譬如五大河，合為一流，所謂恆河、耶蒲那、薩羅由、伊羅跋提、摩醯，如是五河合為一流，無有人能量其河水，百千萬億斗斛之數，彼大河水得為大水聚數。我亦如是，所作功德果、功德報、不可稱量，悉得入於大功德聚數。」 ^999-6q

爾時，悉鞞梨天子聞佛所說，歡喜隨喜，稽首佛足，即沒不現。^999-7

## 遠遊經 ^s1000

如是我聞：一時，佛住舍衛國祇樹給孤獨園。 ^1000-1

時有一天子，容色絕妙，於後夜時，來詣佛所，稽首佛足，退坐一面。身諸光明，皆悉遍照祇樹給孤獨園。 ^1000-2

時彼天子說偈問佛：
何等人能為，遠遊善知識？何等人能為，居家善知識？何等人能為，通財善知識？何等人能為，後世善知識？ ^1000-3

爾時，世尊以偈答言：
商人之導師，遊行善知識。貞祥賢良妻，居家善知識。宗親相習近，通財善知識。自所修功德，後世善知識。 ^1000-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1000-5

時彼天子聞佛所說，歡喜隨喜，稽首佛足，即沒不現。^1000-6

## 侵迫經 ^s1001

如是我聞：一時，佛住舍衛國祇樹給孤獨園。 ^1001-1

時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^1001-2

時彼天子而說偈言：
冥運持命去，故令人短壽，為老所侵迫，而無救護者。睹斯老病死，令人大恐怖，唯作諸功德，樂往至樂所。 ^1001-3

爾時，世尊說偈答言：
冥運持命去，故令人短壽，為老所侵迫，而無救護者。觀此有餘過，令人大恐怖，當斷世貪愛，無餘涅槃樂。 ^1001-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1001-5

時彼天子聞佛所說，歡喜隨喜，稽首佛足，即沒不現。^1001-6

## 斷除經 ^s1002

如是我聞：一時，佛住舍衛國祇樹給孤獨園。 ^1002-1

時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。時彼天子說偈問佛：
斷除於幾法？幾法應棄捨？
而復於幾法，增上方便修？
幾聚應超越，比丘度駛流？ ^1002-2

爾時，世尊說偈答言：
斷除五捨五，增修於五根，超越五和合，比丘度流淵。 ^1002-3

時彼天子復說偈言：
久見婆羅門，逮得般涅槃，一切怖已過，永超世恩愛。 ^1002-4

時彼天子聞佛所說，歡喜隨喜，稽首佛足，即沒不現。^1002-5

## 覺眠經 ^s1003

如是我聞：一時，佛住舍衛國祇樹給孤獨園。 ^1003-1

時有天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。時彼天子說偈問佛：
幾人於覺眠？幾人於眠覺？
幾人取塵垢？幾人得清淨？ ^1003-2

爾時，世尊說偈答言：
五人於覺眠，五人於眠覺，五人取於垢，五人得清淨。 ^1003-3

時彼天子復說偈言：
久見婆羅門，逮得般涅槃，一切怖已過，永超世恩愛。 ^1003-4

時彼天子聞佛所說，歡喜隨喜，稽首佛足，即沒不現。
〔阿練若憍慢，修福日夜增，云何得大力，何物生歡喜，
遠至強親逼，日夜有損減，思惟及眠寤。〕^1003-5

## 相喜經 ^s1004

如是我聞：一時，佛住舍衛國祇樹給孤獨園。 ^1004-1

時有天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^1004-2

時彼天子而說偈言：
母子更相喜，牛主樂其牛，眾生樂有餘，無樂無餘者。 ^1004-3

爾時，世尊說偈答言：
母子更相憂，牛主憂其牛；有餘眾生憂，無餘則無憂。 ^1004-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1004-5

時彼天子聞佛所說，歡喜隨喜，稽首佛足，即沒不現。^1004-6

## 人物經 ^s1005

如是我聞：一時，佛住舍衛國祇樹給孤獨園。 ^1005-1

時有天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^1005-2

時彼天子說偈問佛：
何等人之物？何名第一伴？
以何而活命？眾生何處依？ ^1005-3

爾時，世尊說偈答言：
田宅眾生有，賢妻第一伴，飲食己存命，業為眾生依。 ^1005-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1005-5

時彼天子聞佛所說，歡喜隨喜，稽首佛足，即沒不現。^1005-6

## 所愛無過子經 ^s1006

如是我聞：一時，佛住舍衛國祇樹給孤獨園。 ^1006-1

時有天子，容色絕妙，來詣佛所，稽首佛足。身諸光明，遍照祇樹給孤獨園。 ^1006-2

時彼天子而說偈言：
所愛無過子，財無貴於牛，光明無過日，薩羅無過海。 ^1006-3

爾時，世尊說偈答言：
愛無過於己，財無過於穀，光明無過慧，薩羅無過見。 ^1006-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1006-5

時彼天子聞佛所說，歡喜隨喜，稽首佛足，即沒不現。^1006-6

## 剎利經 ^s1007

如是我聞：一時，佛住舍衛國祇樹給孤獨園。 ^1007-1

時有天子，容色絕妙，來詣佛所，稽首禮足。身諸光明，遍照祇樹給孤獨園。 ^1007-2

時彼天子而說偈言：
剎利兩足尊，絳牛四足勝，童英為上妻，貴生為上子。 ^1007-3

爾時，世尊說偈答言：
正覺兩足尊，生馬四足勝，順夫為賢妻，漏盡子之上。 ^1007-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1007-5

時彼天子聞佛所說，歡喜隨喜，稽首佛足，即沒不現。^1007-6

## 種子經 ^s1008

如是我聞：一時，佛住舍衛國祇樹給孤獨園。 ^1008-1

時有天子，容色絕妙，來詣佛所，稽首佛足。身諸光明，遍照祇樹給孤獨園。 ^1008-2

時彼天子而說偈言：
從地起眾生，何者為最勝？
於空墮落者，復以何勝上？
凡所祈請處，何者最第一？
於諸言語中，何者為上辯？ ^1008-3

時有一天子，本為田家子，今得生天上。以本習故，即便說偈答彼天子：
五穀從地生，是則為最勝。種子於空中，落地為最勝。
絳牛資養人，是則依中勝。愛子有所說，是則言中勝。 ^1008-4

彼發問天子語答者言：「我不問汝，何故多言輕躁妄說？我自說偈問世尊言：
從地起眾生，何者為最勝？
於空墮地者，復以何為勝？
凡所祈請處，何者為最勝？
於諸言語中，何者為上辯？」 ^1008-5

爾時，世尊說偈答言：
從下踊出者，三明為最上，從空流下者，三明亦第一。賢聖弟子僧，是師依之上。如來之所說，諸說之最辯。 ^1008-6

時彼天子復說偈言：
世間幾法起？幾法相順可？
世幾法取愛？世幾法損減？ ^1008-7

爾時，世尊說偈答言：
世六法等起，世六法順可，世六法取愛，世六法損減。 ^1008-8

時彼天子復說偈言：
久見婆羅門，逮得般涅槃，一切怖已過，永超世恩愛。 ^1008-9

時彼天子聞佛所說，歡喜隨喜，稽首佛足，即沒不現。^1008-10

## 心經 ^s1009

如是我聞：一時，佛住舍衛國祇樹給孤獨園。 ^1009-1

時有天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^1009-2

時彼天子說偈問佛：
誰持世間去？誰拘牽世間？
何等為一法，制御於世間？ ^1009-3

爾時，世尊說偈答言：
心持世間去，心拘引世間，其心為一法，能制御世間。 ^1009-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1009-5

時彼天子聞佛所說，歡喜隨喜，稽首佛足，即沒不現。^1009-6

## 縛經 ^s1010

如是我聞：一時，佛住舍衛國祇樹給孤獨園。 ^1010-1

時有天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^1010-2

時彼天子說偈問佛：
誰縛於世間？誰調伏令解？
斷除何等法，說名得涅槃？ ^1010-3

爾時，世尊說偈答言：
欲能縛世間，調伏欲解脫，斷除愛欲者，說名得涅槃。 ^1010-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1010-5

時彼天子聞佛所說，歡喜隨喜，稽首佛足，即沒不現。^1010-6

## 掩經 ^s1011

如是我聞：一時，佛住舍衛國祇樹給孤獨園。 ^1011-1

時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^1011-2

時彼天子說偈問佛：
誰掩於世間？誰遮絡世間？
誰結縛眾生？何處建立世？ ^1011-3

爾時，世尊說偈答言：
衰老掩世間，死遮絡世間，愛繫縛眾生，法建立世間。 ^1011-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1011-5

時彼天子聞佛所說，歡喜隨喜，稽首佛足，即沒不現。^1011-6

## 無明經 ^s1012

如是我聞：一時，佛住舍衛國祇樹給孤獨園。 ^1012-1

時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^1012-2

時彼天子說偈問佛：
誰隱彼世間？誰繫於世間？
誰憶於眾生？誰建眾生幢？ ^1012-3

爾時，世尊說偈答言：
無明覆世間，愛結縛眾生，隱覆憶眾生，我慢眾生幢。 ^1012-4

時彼天子，即復說偈而問佛言：
誰無有覆蓋？誰復無愛結？
誰即出隱覆？誰不建慢幢？ ^1012-5

爾時，世尊說偈答言：
如來等正覺，正智心解脫，不為無明覆，亦無愛結繫，超出於隱覆，摧滅我慢幢。 ^1012-6

時彼天時彼天子言：
久見婆羅門，逮得般涅槃，一切怖已過，永超世恩愛。 ^1012-7

時彼天子聞佛所說，歡喜隨喜，稽首佛足，即沒不現。^1012-8

## 信經 ^s1013

如是我聞：一時，佛住舍衛國祇樹給孤獨園。 ^1013-1

時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^1013-2

時彼天子說偈問佛：
何等為上士，所有資財物？
云何善修習，而致於安樂？
云何眾味中，得為最上味？
云何眾生中，得為第一壽？ ^1013-3

爾時，世尊說偈答言：
清淨信樂心，名士夫勝財。修行於正法，能招安樂果。真諦之妙說，是則味之上。賢聖智慧命，是為壽中最。 ^1013-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1013-5

時彼天子聞佛所說，歡喜隨喜，稽首佛足，即沒不現。^1013-6

## 第二經 ^s1014

如是我聞：一時，佛住舍衛國祇樹給孤獨園。 ^1014-1

時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。時彼天子說偈問佛：
云何為比丘，同己之第二？
云何為比丘，隨順教授者？
比丘於何處，遊心自娛樂，
娛樂彼處已，能斷諸結縛？ ^1014-2

爾時，世尊說偈答言：
信為同己二，智慧教授者，涅槃喜樂處，比丘斷結縛。 ^1014-3

時彼天子復說偈言：
久見婆羅門，逮得般涅槃，一切怖已過，永超世恩愛。 ^1014-4

時彼天子聞佛所說，歡喜隨喜，稽首佛足，即沒不現。^1014-5

## 持戒至老經 ^s1015

如是我聞：一時，佛住舍衛國祇樹給孤獨園。 ^1015-1

時有天子，容色絕妙，於後夜時，來詣佛所，稽首佛足。身諸光明，遍照祇樹給孤獨園。時彼天子說偈問佛：
云何善至老？云何善建立？
云何為人寶？云何賊不奪？ ^1015-2

爾時，世尊說偈答言：
正戒善至老，淨信善建立，智慧為人寶，功德賊不奪。 ^1015-3

時彼天子復說偈言：
久見婆羅門，逮得般涅槃，一切怖已過，永超世恩愛。 ^1015-4

時彼天子聞佛所說，歡喜隨喜，稽首佛足，即沒不現。^1015-5

## 眾生經 ^s1016

如是我聞：一時，佛在舍衛國祇樹給孤獨園。 ^1016-1

時有天子，容色絕妙，於後夜〔時〕，來詣佛所，稽首佛足。身諸光明，遍照祇樹給孤獨園。 ^1016-2

時彼天子說偈問佛：
何法生眾生？何等前驅馳？
云何起生死？何者不解脫？ ^1016-3

爾時，世尊說偈答言：
愛欲生眾生，意在前驅馳，眾生起生死，苦法不解脫。 ^1016-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1016-5

時彼天子聞佛所說，歡喜隨喜，稽首佛足，即沒不現。^1016-6

## 眾生經 ^s1017

如是我聞：一時，佛在舍衛國祇樹給孤獨園。 ^1017-1

時有天子，容色絕妙，於後夜時，來詣佛所，稽首佛足。身諸光明，遍照祇樹給孤獨園。 ^1017-2

時彼天子說偈問佛：
何法生眾生？何等前驅馳？
云何起生死？何法可依怙？ ^1017-3

爾時，世尊說偈答言：
愛欲生眾生，意在前驅馳，眾生起生死，業者可依怙。 ^1017-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1017-5

時彼天子聞佛所說，歡喜隨喜，稽首佛足，即沒不現。^1017-6

## 眾生經 ^s1018

如是我聞：一時，佛在舍衛國祇樹給孤獨園。 ^1018-1

時有天子，容色絕妙，於後夜時，來詣佛所，稽首佛足。身諸光明，遍照祇樹給孤獨園。 ^1018-2

時彼天子說偈問佛：
何法生眾生？何等前驅馳？
云何起生死？何法甚可畏？ ^1018-3

爾時，世尊說偈答言：
愛欲生眾生，意在前驅馳，眾生起生死，業為甚可畏。 ^1018-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1018-5

時彼天子聞佛所說，歡喜隨喜，稽首佛足，即沒不現。^1018-6

## 眾生經 ^s1019

如是我聞：一時，佛在舍衛國祇樹給孤獨園。 ^1019-1

時有天子，容色絕妙，於後夜時，來詣佛所，稽首佛足。身諸光明，遍照祇樹給祇獨園。 ^1019-2

時彼天子說偈問佛：
何名為非道？云何日夜遷？
云何垢梵行？云何累世間？ ^1019-3

爾時，世尊說偈答言：
貪欲名非道，壽命日夜遷，女人梵行垢，女則累世間。熾然修梵行，已洗諸非小。 ^1019-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1019-5

時彼天子聞佛所說，歡喜隨喜，稽首佛足，即沒不現。^1019-6

## 無上經 ^s1020

如是我聞：一時，佛在舍衛國祇樹給孤獨園。 ^1020-1

時有天子，容色絕妙，於後夜時，來詣佛所，稽首佛足。身諸光明，遍樹給孤獨圈。 ^1020-2

時彼天子說偈問佛：
何法映世間？何法無有上？
何等為一法，普制御眾生？ ^1020-3

爾時，世尊說偈答言：
名者映世間，名者世無上，唯有一名法，能制御世間。 ^1020-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1020-5

時彼天子聞佛所說，歡喜隨喜，稽首佛足，即沒不現。^1020-6

## 何法為偈因經 ^s1021

如是我聞：一時，佛在舍衛國祇樹給孤獨園。 ^1021-1

時有天子，容色絕妙，於後夜時，來詣佛所，稽首佛足。身諸光明，遍照祇樹給孤獨圈。 ^1021-2

時彼天子說偈問佛：
何法為偈因？以何莊嚴偈？
偈者何所依？何者為偈體？ ^1021-3

爾時，世尊說偈答言：
欲者是偈因，文字莊嚴偈，名者偈所依，造作為偈體。 ^1021-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1021-5

時彼天子聞佛所說，歡喜隨喜，稽首佛足，即沒不現。^1021-6

## 知車經 ^s1022

如是我聞：一時，佛在舍衛國祇樹給孤獨園。 ^1022-1

時有天子，容色絕妙，於後夜時，來詣佛所，稽首佛足，卻坐一面。身諸光明，遍照祇樹給孤獨圈。 ^1022-2

時彼天子說偈問佛：
云何知車乘？云何復知火？
云何知國土？云何知妻婦？ ^1022-3

爾時，世尊說偈答言：
見幢蓋知車，見煙則知火，見王知國土，見夫知其妻。 ^1022-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1022-5

時彼天子聞佛所說，歡喜隨喜，稽首佛足，即沒不現。
〔信及第二及至老，種種生世間，非道、最上勝，
偈為何者初，別車為第十。〕^1022-6

## 叵求那經 ^s1023

如是我聞：一時，佛住舍衛國祇樹給孤獨園。 ^1023-1

時有尊者叵求那，住東園鹿母講堂，疾病困篤。 ^1023-2

尊者阿難往詣佛所，稽首禮足，退住一面，白佛言：「世尊！尊者叵求那住東園鹿母講堂，疾病困篤。如是病，比丘多有死者。善哉世尊！願至東園鹿母講堂尊者叵求那所，以哀愍故！」 ^1023-3

爾時，世尊默然而許。至日晡時，從禪覺，往詣東園鹿母講堂，至尊者叵求那房，敷座而坐。為尊者叵求那種種說法，示、教、照、喜。示、教、照、喜已，從坐起去。 ^1023-4

尊者叵求那世尊去後，尋即命終。當命終時，諸根喜悅，顏貌清淨，膚色鮮白。 ^1023-5

時尊者阿難供養尊者叵求那舍利已，往詣佛所，稽首佛足，卻住一面，白佛言：「世尊！尊者叵求那，世尊來後，尋便命終。臨命終時，諸根喜悅，膚色清淨，鮮白光澤。不審世尊！彼當生何趣？云何受生？後世云何？」 ^1023-6

佛告阿難：「若有比丘先未病時，未斷五下分結，若覺病起，其身苦患，心不調適，生分微弱，得聞大師教授教誡、種種說法，彼聞法已，斷五下分結。阿難！是則大師教授〔說法〕福利。 ^1023-7a

復次，阿難！若有比丘先未病時，未斷五下分結，然後病起，身遭苦患，生分轉微，不蒙大師教授教誡說法，然遇諸餘多聞大德修梵行者，教授教誡說法，得聞法已，斷五下分結。阿難！是名教授教誡聽法福利。 ^1023-7b

復次，阿難！若比丘先未病時，不斷五下分結，乃至生分微弱，不聞大師教授教誡說法，復不聞餘多聞大德諸梵行者教授教誡說法，然彼先所受法，獨靜思惟，稱量觀察，得斷五下分結。阿難！是名思惟觀察先所聞法所得福利。 ^1023-7c

復次，阿難！若有比丘先未病時，斷五下分結，不得無上愛盡解脫，不起諸漏心善解脫。然後得病，身遭苦患，生分微弱，得聞大師教授教誡說法，得無上愛盡解脫，不起諸漏，離欲解脫。阿難！是名大師說法福利。 ^1023-7d

復次，阿難！若有比丘先未病時，斷五下分結，不得無上愛盡解脫，不起諸漏離欲解脫。覺身病起，極遭苦患，不得大師教授教誡說法，然得諸餘多聞大德諸梵行者教授教誡說法，得無上愛盡解脫，不起諸漏，離欲解脫。阿難！是名教授教誡聞法福利。 ^1023-7e

復次，阿難！若有比丘先未病時，斷五下分結，不得無上愛盡解脫，不起諸漏離欲解脫。其身病起，極生苦患，不得大師教授教誡說法，不得諸餘多聞大德教授教誡說法，然先所聞法，獨一靜處思惟，稱量觀察，得無上愛盡解脫，不起諸漏、離欲解脫。阿難！是名思惟先所聞法所得福利。 ^1023-7f

何緣叵求那比丘，不得諸根欣悅，色貌清淨，膚體鮮澤！叵求那比丘先未病時，未斷五下分結，彼親從大師聞教授教誡說法，斷五下分結。」 ^1023-8

世尊為彼尊者叵求那，受阿那含記。 ^1023-9

佛說此經已，尊者阿難聞佛所說，歡喜隨喜，作禮而去。^1023-10

## 阿濕波誓經 ^s1024

如是我聞：一時，佛住舍衛國祇樹給孤獨園。 ^1024-1

爾時，尊者阿濕波誓，住東園鹿母講堂，身遭重病，極生苦患。尊者富鄰尼瞻視供給，如前《跋迦梨修多羅》廣說。謂說三受，乃至轉增無損。佛告阿濕波誓：「汝莫變悔！」 ^1024-2

阿濕波誓白佛言：「世尊！我實有變悔。」 ^1024-3

佛告阿濕波誓：「汝得無破戒耶？」 ^1024-4

阿濕波誓白佛言：「世尊！我不破戒。」 ^1024-5

佛告阿濕波誓：「汝不破戒，何為變悔？」 ^1024-6

阿濕波誓白佛言：「世尊！我先未病時，得身息樂正受，多修習；我於今日，不復能得入彼三昧。我作是思惟：將無退失是三昧耶？」 ^1024-7

佛告阿濕波誓：「我今問汝，隨意答我。阿濕波誓！汝見色即是我、異我、相在不？」 ^1024-8a

阿濕波誓白佛言：「不也，世尊！」 ^1024-8b

復問：「汝見受、想、行、識，是我、異我、相在不？」 ^1024-9a

阿濕波誓白佛言：「不也，世尊！」 ^1024-9b

佛告阿濕波誓：「汝既不見色是我、異我、相在，不見受、想、行、識，是我、異我、相在，何故變悔？」 ^1024-10

阿濕波誓白佛言：「世尊！不正思惟故。」 ^1024-11

佛告阿濕波誓：「若沙門、婆羅門，三昧堅固，三昧平等，若不得入彼三昧，不應作念：我於三昧退減。若復聖弟子不見色是我、異我、相在，不見受、想、行、識是我、異我、相在，但當作是覺知：貪欲永盡無餘，瞋恚、愚癡永盡無餘。貪、恚、癡永盡無餘已，一切漏盡，無漏心解脫、慧解脫，現法自知作證：我生已盡、梵行已立、所作已作、自知不受後有。」 ^1024-12

佛說是法時，尊者阿濕波誓不起諸漏，心得解脫，歡喜踊悅；歡喜踊悅故，身病即除。 ^1024-13

佛說此經，令尊者阿濕波誓歡喜隨喜已，從坐起而去。 ^1024-14

《差摩迦修多羅》，如五受陰處說。^1024-15

## 疾病經 ^s1025

如是我聞：一時，佛住舍衛國祇樹給孤獨園。 ^1025-1

時有異比丘，年少新學，於此法律出家未久，少知識，獨一客旅，無人供給，住邊聚落客僧房中，疾病困篤。 ^1025-2

時有眾多比丘詣佛所，稽首禮足，卻坐一面，白佛言：「世尊！有一比丘，年少新學，乃至疾病困篤，住邊聚落客僧房中。有是病比丘，多死無活。善哉世尊！往彼住處，以哀愍故！」 ^1025-3

爾時，世尊默然而許。即日晡時從禪覺，至彼住處。 ^1025-4

彼病比丘遙見世尊，扶床欲起。 ^1025-5

佛告比丘：「息臥勿起！云何比丘！苦患寧可忍不？」 ^1025-6

如前《差摩修多羅》廣說。如是三受，乃至病苦但增不損。 ^1025-7

佛告病比丘：「我今問汝，隨意答我。汝得無變悔耶？」 ^1025-8

病比丘白佛：「實有變悔，世尊！」 ^1025-9

佛告病比丘：「汝得無犯戒耶？」 ^1025-10

病比丘白佛言：「世尊！實不犯戒。」 ^1025-11

佛告病比丘：「汝若不犯戒，何為變悔？」 ^1025-12

病比丘白佛：「世尊！我年幼稚，出家未久，於過人法、勝妙知見未有所得。我作是念：命終之時，知生何處？故生變悔。」 ^1025-13

佛告比丘：「我今問汝，隨意答我。云何比丘！有眼故有眼識耶？」 ^1025-14a

比丘白佛：「如是，世尊！」 ^1025-14b

復問比丘：「於意云何？有眼識故有眼觸，眼觸因緣生內受──若苦、若樂、不苦不樂耶？」 ^1025-14c

比丘白佛：「如是，世尊！」 ^1025-14d

耳、鼻、舌、身、意，亦如是說。 ^1025-15

「云何比丘！若無眼、無眼識耶？」 ^1025-16a

比丘白佛：「如是，世尊！」 ^1025-16b

復問比丘：「若無眼識則無眼觸耶？若無眼觸，則無眼觸因緣生內受──若苦、若樂、不苦不樂耶？」 ^1025-16c

比丘白佛：「如是，世尊！」 ^1025-16d

耳、鼻、舌、身、意，亦如是說。 ^1025-17

「是故，比丘！當善思惟如是法，得善命終，後世亦善。」 ^1025-18

爾時，世尊為病比丘種種說法，示、教、照、喜已，從坐起去。 ^1025-19

時病比丘世尊去後，尋即命終。臨命終時，諸根喜悅，顏貌清淨，膚色鮮白。 ^1025-20

時眾多比丘詣佛所，稽首禮足，退坐一面，白佛言：「世尊！彼年少比丘，疾病困篤。尊者今已命終，當命終時，諸根喜悅，顏貌清淨，膚色鮮白。云何世尊！如是比丘，當生何處？云何受生？後世云何？」 ^1025-21

佛告諸比丘：「彼命過比丘，是真寶物！聞我說法，分明解了，於法無畏，得般涅槃。汝等但當供養舍利。」 ^1025-22

世尊爾時為彼比丘受第一記。 ^1025-23

佛說此經已，諸比丘聞佛所說，歡喜奉行。^1025-24

## 疾病經 ^s1026

如是我聞：一時，佛住舍衛國祇樹給孤獨園，如上說。 ^1026-1

差別者：「諦聽！善思！當為汝說。若彼比丘作如是念：我此識身及外境界一切相，無有我、我所見、我慢、繫著、使，及心解脫、慧解脫，現法自知作證具足住；於此識身及外境界一切相，無有我、我所見、我慢、繫著、使，及彼心解脫、慧解脫，現法自知作證具足住。 ^1026-2

彼比丘，我此識身及外境界一切相，無有我、我所見、我慢、繫著、使，及心解脫、慧解脫，現法自知作證具足住；於此識身及外境界一切相，無有我、我所見、我慢、繫著、使，及心解脫、慧解脫，現法自知作證具足住。 ^1026-3

若彼比丘於此識身及外境界一切相，無有我、我所見、我慢、繫著、使，及心解脫、慧解脫，現法自知作證具足住，於此識身及外境界一切相，無有我、我所見、我慢、繫著、使，及彼心解脫、慧解脫，現法自知作證具足住者，是名比丘斷愛欲、轉諸結、止慢無間等、究竟苦邊。」 ^1026-4

佛說此經已，諸比丘聞佛所說，歡喜奉行。^1026-5

## 病比丘經 ^s1027

如是我聞：一時，佛住舍衛國祇樹給孤獨園，如上說。 ^1027-1

差別者：乃至佛告病比丘：「汝不自犯戒耶？」 ^1027-2

比丘白佛言：「世尊！我不以持淨戒故，於世尊所修梵行。」 ^1027-3

佛告比丘：「汝以何等法故，於我所修梵行？」 ^1027-4

比丘白佛：「為離貪欲故，於世尊所修梵行。為離瞋恚、愚癡故，於世尊所修梵行。」 ^1027-5

佛告比丘：「如是，如是！汝正應為離貪欲故，於我所修梵行；離瞋恚、愚癡故，於我所修梵行。 ^1027-6

比丘！貪欲纏故，不得離欲；無明纏故，慧不清淨。 ^1027-7

是故，比丘！於欲離欲心解脫，離無明故慧解脫。 ^1027-8

若比丘於欲離欲心解脫，身作證；離無明故慧解脫，是名比丘斷諸愛欲、轉結縛、止慢無間等、究竟苦邊。是故，比丘！於此法善思惟。」 ^1027-9

如前廣說，乃至受第一記。 ^1027-10

佛說此經已，諸比丘聞佛所說，歡喜隨喜，作禮而去。^1027-11

## 病比丘經 ^s1028

如是我聞：一時，佛住舍衛國祇樹給孤獨園。 ^1028-1

時有眾多比丘，集於伽梨隸講堂。時多有比丘疾病。 ^1028-2

爾時，世尊晡時從禪覺，往至伽梨隸講堂，於大眾前，敷座而坐；坐已，告諸比丘：「當正念、正智以待時，是則為我隨順之教。 ^1028-3

比丘！云何為正念？ ^1028-4a

謂比丘內身身觀念處，精勤方便，正念正智，調伏世間貪憂。外身身觀念處、內外身身觀念處，內受、外受、內外受，內心、外心、內外心，內法、外法、內外法法觀念處，精勤方便，正念、正智，調伏世間貪憂，是名比丘正憶念。 ^1028-4b

云何正智？ ^1028-5a

謂比丘若來、若去，正知而住；瞻視、觀察，屈申、俯仰，執持衣缽，行、住、坐、臥，眠、覺，乃至五十、六十，依語默正智行，比丘！是名正智。 ^1028-5b

如是比丘正念、正智住者，能起樂受，有因緣非無因緣。云何因緣？ ^1028-6a

謂緣於身，作是思惟：我此身無常、有為、心、因緣生。樂受亦無常、有為、心、因緣生。身及樂受，觀察無常、觀察生滅、觀察離欲、觀察滅盡、觀察捨。彼觀察身及樂受無常，乃至捨已，〔於〕身及樂受，貪欲使者永不復使。 ^1028-6b

如是正念、正智〔住者〕，生苦受，因緣非不因緣。云何為因緣？ ^1028-7a

如是緣身，作是思惟：我此身無常、有為、心、因緣生；苦受亦無常、有為、心、因緣生。身及苦受，觀察無常，乃至捨，於此及苦受，瞋恚所使永不復使。 ^1028-7b

如是正念、正智〔住者〕，生不苦不樂受，因緣非不因緣。云何因緣？ ^1028-8a

謂身因緣，作是思惟：我此身無常、有為、心、因緣生；彼不苦不樂受，亦無常、有為、心、因緣生。彼身及不苦不樂受，觀察無常乃至捨，〔於〕所有身及不苦不樂受，〔無明〕所使永不復使。 ^1028-8b

多聞聖弟子如是觀者，於色厭離，於受、想、行、識厭離；厭離已離欲，離欲已解脫，解脫知見：我生已盡、梵行已立、所作已作、自知不受後有。」 ^1028-9

爾時，世尊即說偈言：
樂覺所覺時，莫能知樂覺，貪欲使所使，不見於出離。
苦受所覺時，莫能知苦受，瞋恚使所使，不見出離道。
不苦不樂受，等正覺所說，彼亦不能知，終不度彼岸。
若比丘精勤，正智不傾動，於彼一切受，黠慧能悉知。
能知諸受已，現法盡諸漏，依慧而命終，涅槃不墮數。 ^1028-10

佛說此經已，諸比丘聞佛所說，歡喜奉行。^1028-11

## 疾病經 ^s1029

如是我聞：一時，佛住舍衛國祇樹給孤獨園，如上說。 ^1029-1

時有眾多比丘，集會迦梨隸講堂，多有疾病，如上說。 ^1029-2

差別者，乃至「聖弟子如是觀者，於色解脫，於受、想、行、識解脫，我說是等解脫生老病死。」 ^1029-3

爾時，世尊即說偈言：
智慧多聞者，非不覺諸受，若於苦樂受，分別諦明了，
當知堅固事，凡夫有昇降，於樂不染著，於苦不傾動。
知受不受生，依於貪恚覺，斷除斯等已，其心善解脫，
繫念緣妙境，正向待終期。若比丘精勤，正智不傾動，
於此一切受，慧者能覺知。了知諸受已，現法盡諸漏，
依慧而命終，涅槃不墮數。 ^1029-4

佛說此經已，諸比丘歡喜，作禮而去。^1029-5

## 給孤獨經 ^s1030

如是我聞：一時，佛住舍衛國祇樹給孤獨園。 ^1030-1

爾時，給孤獨長者得病，身極苦痛。世尊聞已，晨朝著衣持缽，入舍衛城乞食，次第乞食，至給孤獨長者舍。 ^1030-2

長者遙見世尊，憑床欲起。世尊見已，即告之言：「長者勿起，增其苦患。」 ^1030-3

世尊即坐，告長者言：「云何長者！病可忍不？身所苦患，為增為損？」 ^1030-4

長者白佛：「甚苦，世尊！難可堪忍。」 ^1030-5

乃至說三受，如《差摩修多羅》廣說，乃至苦受但增不損。 ^1030-6

佛告長者：「當如是學！於佛不壞淨，於法、僧不壞淨，聖戒成就。」 ^1030-7

長者白佛：「如世尊說四不壞淨，我有此法，此法中有我。世尊！我今於佛不壞淨，法、僧不壞淨，聖戒成就。」 ^1030-8

佛告長者：「善哉！善哉！」 ^1030-9

即記長者得阿那含果。長者白佛：「唯願世尊今於此食！」 ^1030-10

爾時，世尊默而許之。 ^1030-11

長者即敕辦種種淨美飲食，供養世尊。世尊食已，為長者種種說法，示、教、照、喜已，從坐起而去。^1030-12

## 給孤獨經 ^s1031

如是我聞：一時，佛住舍衛國祇樹給孤獨園。 ^1031-1

時尊者阿難，聞給孤獨長者身遭苦患，往詣其舍。 ^1031-2

長者遙見阿難，憑床欲起，乃至說三受，如前《〔差摩〕修多羅》廣說，乃至苦患但增不損。 ^1031-3

時尊者阿難告長者言：「勿恐怖！若愚癡無聞凡夫，不信於佛，不信法、僧，聖戒不具，故有恐怖，亦畏命終及後世苦。汝今不信已斷、已知，於佛淨信具足，於法、僧淨信具足，聖戒成就。」 ^1031-4

長者白尊者阿難：「我今何所恐怖！我始於王舍城寒林中丘塚間見世尊，即得於佛不壞淨，於法、僧不壞淨，聖戒成就。自從是來，家有錢財，悉與佛弟子：比丘、比丘尼、優婆塞、優婆夷共。」 ^1031-5

尊者阿難言：「善哉長者！汝自記說是須陀洹果。」 ^1031-6

長者白尊者阿難：「可就此食！」 ^1031-7

尊者阿難默然受請。 ^1031-8

〔長者〕即辦種種淨美飲食，供養尊者。 ^1031-9

阿難食已，復為長者種種說法，示、教、照、喜已，從坐起而去。^1031-10

## 給孤獨經 ^s1032

如是我聞：一時，佛住舍衛國祇樹給孤獨園。 ^1032-1

爾時，尊者舍利弗，聞給孤獨長者身遭苦患。聞已，語尊者阿難：「知不？給孤獨長者身遭苦患，當共往看。」 ^1032-2

尊者阿難默然而許。 ^1032-3

時尊者舍利弗，與尊者阿難，共詣給孤獨長者舍。 ^1032-4

長者遙見尊者舍利弗，扶床欲起。乃至說三種受，如《〔差摩〕修多羅》廣說，身諸苦患，轉增無損。 ^1032-5

尊者舍利弗告長者言：「當如是學：不著眼，不依眼界生貪欲識；〔不著耳、鼻、舌、身、意〕，不依〔耳、鼻、舌、身〕、意界生貪欲識。 ^1032-6a

不著色，不依色界生貪欲識；不著聲、香、味、觸、法，不依〔聲、香、味、觸〕、法界生貪欲識。 ^1032-6b

不著於地界，不依地界生貪欲識；不著於水、火、風、空、識界，不依〔水、火、風、空〕、識界生貪欲識。 ^1032-6c

不著色陰，不依色陰生貪欲識；不著受、想、行、識陰，不依〔受、想、行〕、識陰生貪欲識。」 ^1032-6d

時給孤獨長者悲歎流淚。 ^1032-7

尊者阿難告長者言：「汝今怯劣耶？」 ^1032-8

長者白阿難：「不怯劣也。我自顧念，奉佛以來二十餘年，未聞尊者舍利弗說深妙法，如今所聞。」 ^1032-9

尊者舍利弗告長者言：「我亦久來，未嘗為諸長者說如是法。」 ^1032-10

長者白尊者舍利弗：「有居家白衣，有勝信、勝念、勝樂，不聞深法而生退沒。善哉尊者舍利弗！當為居家白衣，說深妙法，以哀愍故！尊者舍利弗！今於此食。」 ^1032-11

尊者舍利弗等，默然受請。 ^1032-12

〔長者〕即設種種淨美飲食，恭敬供養。 ^1032-13

〔尊者舍利弗等〕食已，復為長者種種說法，示、教、照、喜。示、教、照、喜已，即從坐起而去。 ^1032-14

《達磨提離長者修多羅》，亦如世尊為給孤獨長者初《修多羅》廣說。 ^1032-15

第二《修多羅》，亦如是說。 ^1032-16

差別者：「若復長者依此四不壞淨已，於上修習六念，謂念如來事乃至念天。」 ^1032-17

長者白佛言：「世尊！依四不壞淨，於上修六隨念，我今悉成就。我常修念如來事，乃至念天。」 ^1032-18

佛告長者：「善哉！善我！汝今自記阿那含果。」 ^1032-19

長者白佛：「唯願世尊受我請食！」 ^1032-20

爾時，世尊默然受請。 ^1032-21

長者知佛受請已，即具種種淨美飲食，恭敬供養。 ^1032-22

世尊食已，復為長者種種說法，示、教、照、喜已，從坐起而去。^1032-23

## 長壽經 ^s1034

如是我聞：一時，佛住王舍城迦蘭陀竹園。 ^1034-1

時有長壽童子，是樹提長者孫子，身嬰重病。 ^1034-2

爾時，世尊聞長壽童子身嬰重病，晨朝著衣持缽，入王舍城乞食，次第到長壽童子舍。 ^1034-3

長壽童子遙見世尊，扶床欲起。乃至說三受，如《〔差摩〕修多羅》廣說，乃至病苦但增無損。 ^1034-4

「是故童子當如是學：於佛不壞淨，於法、僧不壞淨，聖戒成就，當如是學！」 ^1034-5

童子白佛言：「世尊！如世尊說四不壞淨，我今悉有。我常於佛不壞淨，於法、僧不壞淨，聖戒成就。」 ^1034-6

佛告童子：「汝當依四不壞淨，於上修習六明分想。何等為六？謂一切行無常想、無常苦想、苦無我想、觀食想、一切世間不可樂想、死想。」 ^1034-7

童子白佛言：「如世尊說，依四不壞淨，修習六明分想，我今悉有。然我作是念：我命終後，不知我祖父樹提長者當云何？」 ^1034-8

爾時，樹提長者語長壽童子言：「汝於我所〔顧念〕且停！汝今且聽世尊說法，思惟憶念，可得長夜福利，安樂饒益！」 ^1034-9

時長壽童子言：「我於一切諸行，當作無常想、無常苦想、苦無我想、觀食想、一切世間不可樂想、死想，常現在前。」 ^1034-10

佛告童子：「汝今自記斯陀含果。」 ^1034-11

長壽童子白佛言：「世尊！唯願世尊住我舍食。」 ^1034-12

爾時，世尊默然而許。 ^1034-13

長壽童子即辦種種淨美飲食，恭敬供養。 ^1034-14

世尊食已，復為童子種種說法，示、教、照、喜已，從坐起而去。^1034-15

## 婆藪 ^s1035

如是我聞：一時，佛住〔波羅奈〕國仙人住處鹿野苑中。 ^1035-1

時婆藪長者身遭苦患。 ^1035-2

爾時，世尊聞婆藪長者身遭苦患，如前《達摩提那長者修多羅》廣說，得阿那含果記，乃至從坐起而去。^1035-3

## 娑羅經 ^s1036

如是我聞：一時，佛住迦毗羅衛國尼拘律園中。 ^1036-1

時有釋氏沙羅，疾病委篤。 ^1036-2

爾時，世尊聞釋氏沙羅疾病委篤，晨朝著衣持缽，入迦維羅衛國乞食，次到釋氏沙羅舍。 ^1036-3

釋氏沙羅遙見世尊，扶床欲起，乃至說三受，如《差摩迦修多羅》廣說，乃至患苦但增不損。 ^1036-4

「是故釋氏沙羅當如是學：於佛不壞淨，於法、僧不壞淨，聖戒成就。」 ^1036-5

釋氏沙羅白佛言：「如世尊說，於佛不壞淨，於法、僧不壞淨，聖戒成就，我悉有之。我常於佛不壞淨，於法、僧不壞淨，聖戒成就。」 ^1036-6

佛告釋氏沙羅：「是故汝當依佛不壞淨，法、僧不壞淨，聖戒成就，於上修習五喜處。何等為五？謂念如來事，乃至自所施法。」 ^1036-7

釋氏沙羅白佛言：「如世尊說，依四不壞淨，修五喜處我亦有之。我常念如來事，乃至自所施法。」 ^1036-8

佛言：「善哉！善哉！汝今自記斯陀含果。」 ^1036-9

沙羅白佛：「唯願世尊今我舍食。」 ^1036-10

爾時，世尊默然而許。 ^1036-11

沙羅長者即辦種種淨美飲食，恭敬供養。 ^1036-12

世尊食已，復為沙羅長者種種說法，示、教、照、喜已，從坐起而去。^1036-13

## 耶輸經 ^s1037

如是我聞：一時，佛住那梨聚落曲谷精舍。 ^1037-1

爾時，耶輸長者疾病困篤，如是乃至得阿那含果記，如《達摩提那修多羅》廣說。^1037-2

## 摩那提那經 ^s1038

如是我聞：一時，佛住瞻婆國竭伽池側。 ^1038-1

時有摩那提那長者，疾病新差。時摩那提長者語一士夫言：「善男子！汝往尊者阿那律所，為我稽首阿那律足，問訊起居輕利，安樂住不？明日，通身四人，願受我請。若受請者，汝復為我白言：我俗人多有王家事，不能得自往奉迎，唯願尊者時到，通身四人來赴我請，哀愍故！」 ^1038-2

時彼男子受長者教，詣尊者阿那律所，稽首禮足，白言：「尊者！摩那提那長者，敬禮問訊，少病少惱，起居輕利，安樂住不？唯願尊者！通身四人，明日日中，哀受我請。」 ^1038-3

時尊者阿那律默然受請。 ^1038-4

時彼士夫復以摩那提那長者語，白尊者阿那律：「我是俗人，多有王家事，不得躬自奉迎，唯願尊者！通身四人，明日日中哀受我請，憐愍故！」 ^1038-5

尊者阿那律陀言：「汝且自安，我自知時。明日，通身四人。往詣其舍。」 ^1038-6

時彼士夫受尊者阿那律教，還白長者：「阿梨！當知我已詣尊者阿那律，具宣尊意。尊者阿那律言：汝且自安，我自知時。」 ^1038-7

彼長者摩那提那，夜辦淨美飲食。晨朝復告彼士夫：汝往至彼尊者阿那律所，白言時到。 ^1038-8

時彼士夫，即受教行，詣尊者阿那律所，稽首禮足，白言：「供具已辦，唯願知時！」 ^1038-9

時尊者阿那律，著衣持缽，通身四人，詣長者舍。 ^1038-10

時摩那提那長者，婇女圍遶，住內門左；見尊者阿那律，舉體執足敬禮，引入就坐。各別稽首，問訊起居，退坐一面。 ^1038-11

尊者阿那律問訊長者：「堪忍安樂住不？」 ^1038-12

長者答言：「如是，尊者！堪忍樂住。先遭疾病，當時委篤，今已蒙差。」 ^1038-13

尊者阿那律問長者言：「汝住何住，能令疾病苦患，時得除差？」 ^1038-14

長者白言：「尊者阿那律！我住四念處，專修繫念故，身諸苦患，時得休息。何等為四？ ^1038-15a

謂內身身觀念住，精勤方便，正念、正智，調伏世間貪憂。 ^1038-15b

外身、內外身、內受、外受、內外受、內心、外心、內外心、內法、外法、內外法法觀念住，精勤方便，正念、正智，調伏世間貪憂。 ^1038-15c

如是尊者阿那律！我於四念處繫心住故，身諸苦患，時得休息。」 ^1038-15d

尊者〔阿那律〕告長者言：「汝今自記阿那含果。」 ^1038-16

時摩那提那長者，以種種淨美飲食，自手供養，自恣飽滿。 ^1038-17

〔尊者阿那律〕食已，澡漱畢；摩那提那長者復坐卑床，聽說法。 ^1038-18

尊者阿那律種種說法，示、教、照、喜已，從坐起去。^1038-19

## 淳陀經 ^s1039

如是我聞：一時，佛住王舍城金師精舍。 ^1039-1

時有淳陀長者，來詣佛所，稽首佛足，退坐一面。 ^1039-2

爾時，世尊問淳陀長者：「汝今愛樂何等沙門、婆羅門淨行？」 ^1039-3

淳陀白佛：「有沙門、婆羅門，奉事於水，事毗濕波天，執杖澡罐，常淨其手。如是正士，能善說法，言：善男子月十五日，以胡麻屑、菴摩羅屑，以澡其髮，修行齋法，被著新淨〔長鬘〕白氈，牛糞塗地而臥其上。善男子晨朝早起，以手觸地，作如是言：此地清淨，我如是淨。手執牛糞團，並把生草，口說是言：此是清淨，我如是淨。若如是者，見為清淨，不如是者永不清淨。世尊！如是像類沙門、婆羅門，若為清淨，我所宗仰。」 ^1039-4

佛告淳陀：「有黑法、黑報，不淨、不淨果，負重向下。成就如此諸惡法者，雖復晨朝早起，以手觸地，唱言清淨，猶是不淨。正復不觸，亦不清淨。執牛糞團并及生草，唱言清淨，亦復不淨。正復不觸，亦不清淨。 ^1039-5

淳陀！何等為黑、黑報，不淨、不淨果，負重向下，乃至觸以不觸悉皆不淨？ ^1039-6

淳陀！謂殺生惡業，手常血腥，心常思惟撾、捶、殺、害，無慚、無愧，慳貪、吝惜，於一切眾生乃至昆蟲，不離於殺。 ^1039-7a

於他財物，聚落、空地，皆不離盜。 ^1039-7b

行諸邪淫，若父母、兄弟、姊妹、夫主、親族，乃至授花鬘者，如是等護，以力強干，不離邪婬。 ^1039-7c

不實妄語，或於王家、真實言家，多眾聚集，求當言處，作不實說：不見言見，見言不見；不聞言聞，聞言不聞；知言不知，不知言知。因自、因他，或因財利，知而妄語而不捨離，是名妄語。 ^1039-7d

兩舌乖離，傳此向彼，傳彼向此，〔遞〕相破壞，令和合者離，離者歡喜，是名兩舌。 ^1039-7e

不離惡口〔罵詈〕。若人軟語說，悅耳心喜，方正易知，樂聞無依說，多人愛念、適意，隨順三昧，捨如是等而作剛強，多人所惡，不愛、不適意，不順三昧，說如是等言，不離麤澀，是名〔惡口〕。 ^1039-7f

綺飾壞語，不時言，不實言，無義言，非法言，不思言，如是等名壞語。 ^1039-7g

不捨離貪，於他財物而起貪欲，言此物我有者好。 ^1039-7h

不捨瞋恚弊惡，心思惟言：彼眾生應縛、應鞭、應〔杖〕、應殺，欲為生難。 ^1039-7i

不捨邪見顛倒，如是見、如是說：無施，〔無說〕，無福，無善行、惡行，無善、惡業果報，無此世，無他世，無父母，無眾生生世間，無世阿羅漢，等趣、等向，此世他世，自知作證：我生已盡、梵行已立、所作已作、自知不受後有。 ^1039-7j

淳陀！是名黑、黑報，不淨、不淨果，乃至觸以不觸，皆悉不淨。 ^1039-8

淳陀！有白、白報，淨、有淨果，輕仙上昇。成就已，晨朝觸地，此淨、我淨者、亦得清淨；若不觸者，亦得清淨。把牛糞團，手執生草，淨因、淨果者，執與不執，亦得清淨。 ^1039-9

淳陀！何等為白、白報，乃至執以不執，亦得清淨？ ^1039-10

謂有人不殺生，離殺生，捨刀杖、慚、愧，悲念一切眾生。 ^1039-11a

不偷盜，遠離偷盜，與者取、不與不取，淨心不貪。 ^1039-11b

離於邪婬，若父母護，乃至授一花鬘者，悉不強干起於邪婬。 ^1039-11c

離於妄語，審諦實說。 ^1039-11d

遠離兩舌，不傳此向彼，傳彼向此，共相破壞；離者令和、和者隨喜。 ^1039-11e

遠離惡口，不剛強，多人樂其所說。 ^1039-11f

離於壞語，諦說，時說，實說，義說，法說，見說。 ^1039-11g

離於貪欲，不於他財、他眾具，作己有想而生貪著。 ^1039-11h

離於瞋恚，不作是念：撾、打、縛、殺，為作眾難。 ^1039-11i

正見成就，不顛倒見，有施，有說，報有福，有善惡行果報，有此世，有父母，有眾生生，有世阿羅漢，於此世、他世，現法自知作證：我生已盡、梵行已立、所作已作、自知不受後有。 ^1039-11j

淳陀！是名白、白報，乃至觸與不觸，皆悉清淨。」 ^1039-12

爾時，淳陀長者聞佛所說，歡喜隨喜，作禮而去。^1039-13

## 舍行經 ^s1040

如是我聞：一時，佛住王舍城金師精舍。 ^1040-1

時有異婆羅門，於十五日洗頭已，受齋法，被新〔長鬘〕、白氈，手執生草。來詣佛所，與世尊面相問訊，慰勞已，退坐一面。 ^1040-2

爾時，佛告婆羅門：「汝洗頭，被新長鬘、白氈，是誰家法？」 ^1040-3

婆羅門白佛：「瞿曇！是學捨法。」 ^1040-4

佛告婆羅門：「云何婆羅門捨法？」 ^1040-5

婆羅門白佛言：「瞿曇！如是十五日，洗頭，受持法齋，著新淨長鬘、白氈，手執生草，隨力所能，布施作福。瞿曇！是名婆羅門修行捨行。」 ^1040-6

佛告婆羅門：「賢聖法律所行捨行，異於此也。」 ^1040-7

婆羅門白佛：「瞿曇！云何為賢聖法律所行捨行？」 ^1040-8

佛告婆羅門：「謂離殺生，不樂殺生，如前清淨分廣說。依於不殺，捨離殺生，乃至如前清淨分廣說。離偷盜，不樂於盜；依於不盜，捨不與取。離諸邪淫，不樂邪婬；依於不婬，捨非梵行。離於妄語，不樂妄語；依不妄語，捨不實言。離諸兩舌，不樂兩舌；依不兩舌，捨別離行。離於惡口，不樂惡口；依不惡口，捨於麤言。離諸綺語，不樂綺語；依不綺語，捨無義言。斷除貪欲，遠離苦貪；依無貪心，捨於愛著。斷除瞋恚，不生忿恨；依於無恚，捨彼瞋恨。修習正見，不起顛倒；依於正見，捨彼邪見。婆羅門！是名賢聖法律所行捨行。」 ^1040-9

婆羅門白佛：「善哉瞿曇！賢聖法律所行捨行。」 ^1040-10

時婆羅門聞佛所說，歡喜隨喜，從坐起去。^1040-11

## 生聞經 ^s1041

如是我聞：一時，佛住王舍城迦蘭陀竹園。 ^1041-1

時有生聞梵志，來詣佛所，與世尊面相問訊，慰勞已，退坐一面，白佛言：「瞿瞿！我有親族，極所愛念，忽然命終。我為彼故，信心布施，云何世尊！彼得受不？」 ^1041-2

佛告婆羅門：「非一向得。若汝親族生地獄中者，得彼地獄眾生食以活其命，不得汝所信施飲食。若生畜生、餓鬼、人中者，得彼人中飲食，不得汝所施者。婆羅門！餓鬼趣中，有一處名為入處餓鬼，若汝親族生彼入處餓鬼中者，得汝施食。」 ^1041-3

婆羅門白佛：「若我親族不生入處餓鬼趣中者，我信施誰應食之？」 ^1041-4

佛告婆給門：「若汝〔所為〕信施親族，不生入處餓鬼趣者，要有餘親族知識生入處餓鬼趣中者得食之。」 ^1041-5

婆羅門白佛：「瞿曇！若我所為信施親族，不生入處餓鬼趣中，亦更〔無〕餘親族知識生入處餓鬼趣者，此信施食誰當食之？」 ^1041-6

佛告婆羅門：「設使所為施親族知識，不生入處餓鬼趣中，復無諸餘知識生餓鬼者，且信施而自得其福。彼施者所作信施，而彼施者不失達嚫。」 ^1041-7

婆羅門白佛：「云何施者行施，施者得彼達嚫？」 ^1041-8

佛告婆羅門：「有人殺生行惡，手常血腥，乃至十不善業跡，如《淳陀修多羅》廣說。而復施諸沙門、婆羅門，乃至貧窮乞士，悉施錢財、衣被、飲食、燈明、諸莊嚴具。 ^1041-9

婆羅門！彼惠施主，若復犯戒生象中者，以彼曾施沙門、婆羅門，錢財、衣被、飲食乃至莊嚴眾具故，雖在象中，亦得受彼施報：衣服、飲食、乃至種種莊嚴眾具。若復生牛、馬、驢、騾等種種畜生趣中，以本施惠功德，悉受其報；隨彼生處，所應受用皆悉得之。 ^1041-10a

婆羅門！若復施主持戒不殺、不盜，乃至正見，布施諸沙門、婆羅門，乃至乞士錢財、衣服、飲食乃至燈明，緣斯功德，生人道中，坐受其報：衣被、飲食乃至燈明眾具。 ^1041-10b

復次，婆羅門！若復持戒生天上者，彼諸惠施，天上受報：財寶、衣服、飲食、乃至莊嚴眾具。 ^1041-10c

婆羅門！是名施者行施，施者受達嚫，果報不失時。」 ^1041-11

生聞婆羅門聞佛所說，歡喜隨喜，從坐起去。^1041-12

## 鞞羅經 ^s1042

如是我聞：一時，佛在拘薩羅國人間遊行，住鞞羅磨聚落北身恕林中。 ^1042-1

鞞羅聚落婆羅門、長者，聞世尊住聚落北身恕林中；聞已，共相招集，往詣佛所，稽首佛足，退坐一面，白佛言：「世尊！何因何緣，有眾生身壞命終，生地獄中？」 ^1042-2

佛告諸婆羅門、長者：「行非法行，行危嶮行因緣故，身壞命終生地獄中。」 ^1042-3

諸婆羅門、長者白佛：「行何等非法行、危嶮行，身壞命終生地獄中？」 ^1042-4

佛告婆羅門、長者：「殺生乃至邪見，具足十不善業因緣故，婆羅門！是非法行、危嶮行，身壞命終生地獄中。」 ^1042-5

婆羅門白佛：「何因緣諸眾生身壞命終，得生天上？」 ^1042-6

佛告婆羅門、長者：「行法行，行正行，以是因緣故，身壞命終得生天上。」 ^1042-7

復問世尊：「行何等法行、何等正行，身壞命終得生天上？」 ^1042-8

佛告婆羅門、長者：「謂離殺生乃至正見，十善業跡因緣故，身壞命終得生天上。 ^1042-9

婆羅門、長者！若有行此法行，行此正行者，欲求剎利〔大姓〕家，婆羅門大姓家，居士大姓家，悉得往生。
所以者何？以法行、正行因緣故。 ^1042-10a

若復欲求生〔四王天〕、三十三天，乃至他化自在天，悉得往生，
所以者何？以法行、正行故。行淨戒者，其心所願，悉自然得。 ^1042-10b

若復如是法行、正行者，欲求生梵天，亦得往生。
所以者何？以行正行、法行故。持戒清淨，心離愛欲，所願必得。 ^1042-10c

若復欲求往生〔光音天〕、〔遍淨天〕，乃至〔阿伽尼吒天〕，亦復如是。
所以者何？以彼持戒清淨，心離欲故。 ^1042-10d

若復欲求離欲、惡不善法，有覺、有觀，乃至第四禪具足住，悉得成就。
所以者何？以彼法行、正行故。持戒清淨，心離愛欲，所願必得。 ^1042-10e

欲求慈、悲、喜、捨，空入處、識入處、無所有入處、非想非非想入處，皆悉得。
所以者何？以法行、正行故。持戒清淨，心離愛欲，所願必得。 ^1042-10f

欲求斷三結，得須陀洹、斯陀含、阿那含果、無量神通、天耳、他心智、宿命智、生死智、漏盡智，皆悉得。
所以者何？以法行、正行故。持戒離欲，所願必得。」 ^1042-10g

時婆羅門、長者，聞佛所說，歡喜隨喜，作禮而去。^1042-11

## 鞞羅磨經 ^s1043

如是我聞：一時，佛在拘薩羅國人間遊行，住鞞羅磨聚落北身恕林中。 ^1043-1

時鞞羅磨聚落中，婆羅門、長者，聞世尊住鞞羅磨聚落身恕林中；聞已，乘白馬車，多將翼從，持〔金柄〕傘蓋，金澡瓶，出鞞羅磨聚落，詣身恕林。至道口，下車步進，入於園門，至世尊前，面相問訊，慰勞已，退坐一面，白佛言：「瞿曇！何因何緣，有人命終生地獄中？乃至生天。」如上《修多羅》廣說。 ^1043-2

時鞞羅磨婆羅門，聞佛所說，歡喜隨喜，從坐起而去。^1043-3

## 鞞紐多羅經 ^s1044

如是我聞：一時，佛〔在〕拘薩羅人間遊行，至鞞紐多羅聚落北身恕林中。住鞞紐多羅聚落。 ^1044-1

婆羅門、長者，聞世尊住聚落北身恕林中。聞已，共相招引，往詣身恕林，至世尊所，面相慰勞已，退坐一面。 ^1044-2

爾時，世尊告婆羅門、長者：「我當為說自通之法，諦聽！善思！何等自通之法？ ^1044-3

謂聖弟子作如是學：我作是念：若有欲殺我者，我不喜；我若所不喜，他亦如是，云何殺彼？作是覺已，受不殺生，不樂殺生，如上說。 ^1044-4a

我若不喜人盜於我，他亦不喜，我云何盜他？是故持不盜戒，不樂於盜，如上說。 ^1044-4b

我既不喜人侵我妻，他亦不喜，我今云何侵人妻婦？是故受持不他婬戒，如上說。 ^1044-4c

我尚不喜為人所欺，他亦如是，云何欺他？是故受持不妄語戒，如上說。 ^1044-4d

我尚不喜他人離我親友，他亦如是，我今云何離他親友？是故不行兩舌，〔如上說〕。 ^1044-4e

我尚不喜人加麤言，他亦如是，云何於他而起罵辱？是故於他不行惡口，如上說。 ^1044-4f

我尚不喜人作綺語，他亦如是，云何於他而作綺語？是故於他不行綺飾，如上說。 ^1044-4g

如是七種，名為聖戒。 ^1044-5

又復於佛不壞淨成就，於法、僧不壞淨成就，是名聖弟子四不壞淨成就。自現前觀察，能自記說：我地獄盡，畜生、餓鬼盡，一切惡趣盡，得須陀洹，不墮惡趣法，決定正向三菩提，七有天人往生，究竟苦邊。」 ^1044-6

時鞞紐聚落婆羅門、長者，聞佛所說，歡喜隨喜，從坐起而去。^1044-7

## 隨類經 ^s1045

如是我聞：一時，佛住舍衛國祇樹給孤獨園。 ^1045-1

爾時，世尊告諸比丘：「有相習近法，諦聽！善思！當為汝說。何等為相習近法？ ^1045-2

謂殺生者，殺生者習近；盜、婬、妄語、兩舌、惡口、綺話、貪、恚、邪見，各各隨類更相習近。 ^1045-3a

譬如不淨物，不淨物自相和合。 ^1045-3b

如是殺生、殺生，乃至邪見、邪見，自相習近。 ^1045-3c

如是比丘！不殺生、不殺生相習近，乃至正見、正見更相習近。 ^1045-4a

譬如淨物、淨物，自相和合。乳生酪，酪生酥，酥生醍醐，醍醐自相和合。 ^1045-4b

如是不殺、不殺，更相習近；乃至正見、正見，更相習近，是名比丘相習近法。」 ^1045-4c

佛說是經已，諸比丘聞佛所說，歡喜奉行。^1045-5

## 蛇行經 ^s1046

如是我聞：一時，佛住舍衛國祇樹給孤獨園。 ^1046-1

爾時，世尊告諸比丘：「有蛇行法，諦聽！善思！當為汝說。何等為蛇行法？ ^1046-2a

謂殺生惡行，手常血腥，乃至十不善業跡，如前《淳陀修多羅》廣說。彼當爾時，身蛇行、口蛇行、意蛇行。彼如是身、口、意蛇行已，於其二趣，向一一趣：若地獄、若畜生。蛇行眾生，謂蛇、鼠、貓、狸等腹行眾生，是名蛇行法。 ^1046-2b

云何非蛇行法？ ^1046-3a

謂不殺生乃至正見，如前《淳陀修多羅》〔十善〕業跡廣說，是名非蛇行法。身非蛇行、口非蛇行、意非蛇行，於其二趣，生一一趣：若天上、若人中，是名非蛇行法。」 ^1046-3b

佛說此經已，諸比丘聞佛所說，歡喜奉行。^1046-4

## 圓珠經 ^s1047

如是我聞：一時，佛住舍衛國祇樹給孤獨園。 ^1047-1

爾時，世尊告諸比丘：「有惡業因、惡心因、惡見因，如是眾生身壞命終，必墮惡趣泥犁中。 ^1047-2a

譬如圓珠擲著空中，落地流轉，不一處住。 ^1047-2b

如是惡業因、惡心因、惡見因，身壞命終，必墮地獄中無住處。 ^1047-2c

云何為惡業？謂殺生乃至綺語，如上廣說，是名惡業。 ^1047-2d

云何惡心？謂貪、恚心，如上廣說，是名惡心。 ^1047-2e

云何惡見？謂邪顛倒，如上廣說，是名惡見。 ^1047-2f

是名惡業因、惡心因、惡見因，身壞命終，必生惡趣泥犁中。 ^1047-2g

〔有〕善業因、善心因、善見因，身壞命終，必生善趣天上。 ^1047-3a

〔譬如四方摩尼珠，擲著空中，隨墮則安。 ^1047-3b

如是彼三善因，所在受生，隨處則安。〕 ^1047-3c

婆羅門！云何為善業？謂離殺生，不樂殺生，乃至不綺語，是名善業。 ^1047-3d

云何善心？謂不貪、不恚，是名心善。 ^1047-3e

云何為見善？謂正見不顛倒，乃至見不受後有，是名見善。 ^1047-3f

是名業善因、心善因、〔見善〕因，身壞命終，得生天上」。 ^1047-3g

〔佛說〕是經已，諸比丘聞佛所說，歡喜奉行。^1047-4

## 五戒經 ^s1048

如是我聞：一時，佛住舍衛國祇樹給孤獨園。 ^1048-1

爾時，世尊告諸比丘：「若殺生人，多習、多行，生地獄中；若生人中，必得短壽。 ^1048-2a

不與取多習、多行，生地獄中；若生人中，錢財多難。 ^1048-2b

邪婬多習、多行，生地獄中；若生人中，所有妻室為人所圖。 ^1048-2c

妄語多習、多行，生地獄中；若生人中，多被譏論。 ^1048-2d

兩舌多習、多行，生地獄中；若生人中，親友乖離。 ^1048-2e

惡口多習、多行，生地獄中；若生人中，常聞醜聲。 ^1048-2f

綺語多習、多行，生地獄中；若生人中，言無信用。 ^1048-2g

貪欲多習、多行，生地獄中；若生人中，增其貪欲。 ^1048-2h

瞋恚多習、多行，生地獄中；若生人中，增其瞋恚。 ^1048-2i

邪見多習、多行，生地獄中；若生人中，增其愚癡。 ^1048-2j

若離殺生，修、習、多修習，得生天上；若生人中，必得長壽。 ^1048-3a

不盜修、習、多修習，得生天上；若生人中，錢財不喪。 ^1048-3b

不邪婬修、習、多修習，得生天上；若生人中，妻室修良。 ^1048-3c

不妄語修、習、多修習，得生天上；若生人中，不被譏論。 ^1048-3d

不兩舌修、習、多修習，得生天上；若生人中，親友堅固。 ^1048-3e

不惡口修、習、多修習，得生天上；若生人中，常聞妙音。 ^1048-3f

不綺語修、習、多修習，得生天上；若生人中，言見信用。 ^1048-3g

不貪修、習、多修習，得生天上；若生人中，不增愛欲。 ^1048-3h

不恚修、習、多修習，得生天上；若生人中，不增瞋恚。 ^1048-3i

正見修、習、多修習，得生天上；若生人中，不增愚癡。」 ^1048-3j

佛說是經已，諸比丘聞佛所說，歡喜奉行。^1048-4

## 三因經 ^s1049

如是我聞：一時，佛住舍衛國祇樹給孤獨園。 ^1049-1

爾時，世尊告諸比丘：「殺生有三種，謂從貪生故、從恚生故、從癡生；乃至邪見亦三種：從貪生、從恚生、從癡生。 ^1049-2

離殺生亦有三種：不貪生、不恚生、不癡生；乃至離邪見亦三種：不貪生、不恚生、不癡生。」 ^1049-3

佛說是經已，諸比丘聞佛所說，歡喜奉行。^1049-4

## 出不出法經 ^s1050

如是我聞：一時，佛住舍衛國祇樹給孤獨園。 ^1050-1

爾時，世尊告諸比丘：「所謂有出法、出不出法。何等為出法、出不出法？謂不殺生出於殺生，乃至正見出於邪見。」 ^1050-2

佛說是經已，諸比丘聞佛所說，歡喜奉行。^1050-3

## 彼岸此岸經 ^s1051

如是我聞：一時，佛住王舍城迦蘭陀竹園。 ^1051-1

時有生聞婆羅門，來詣佛所，稽首佛足，退坐一面，白佛言：「瞿曇！所說此彼岸，云何此岸？云何彼岸？」 ^1051-2

佛告婆羅門：「殺生者謂此岸，不殺生者謂彼岸；邪見者謂此岸，正見者謂彼岸。」 ^1051-3

爾時，世尊即說偈言：
少有修善人，能度於彼岸，一切眾生類，所驅馳走此岸。
於此正法律，觀察法法相，此等度彼岸，摧伏死魔軍。 ^1051-4

爾時，生聞婆羅門聞佛所說，歡喜隨喜，從坐起去。 ^1051-5

〔如生聞婆羅門所問〕，如是異比丘所問、尊者阿難所問、佛問諸比丘三經亦如上說。^1051-6

## 真實法經 ^s1052

如是我聞：一時，佛住舍衛國祇樹給孤獨園。 ^1052-1

爾時，世尊告諸比丘：「有惡法、有真實法。諦聽！善思！當為汝說。 ^1052-2

云何為惡法？謂殺生、不與取、邪婬、妄語、兩舌、惡口、綺語、貪、恚、邪見，是名惡法。 ^1052-3

云何為真實法？謂離殺生，乃至正見，是名真實法。」 ^1052-4

佛說是經已，諸比丘聞佛所說，歡喜奉行。^1052-5

## 惡法經 ^s1053

如是我聞：一時，佛住舍衛國祇樹給孤獨園。 ^1053-1

爾時，世尊告諸比丘：「有惡法、惡惡法；有真實法、真實真實法。諦聽！善思！當為汝說。 ^1053-2

云何為惡法？謂殺生乃至邪見，是名惡法。 ^1053-3

云何為惡惡法？謂自殺生，教人令殺，乃至自起邪見，復以邪見教人令行，是名惡惡法。 ^1053-4

云何為真實法？謂不殺生乃至正見，是名真實法。 ^1053-5

云何為真實真實法？謂自不殺生，教人不殺，乃至自行正見，復以正見教人令行，是名真實真實法。」 ^1053-6

佛說此經已，諸比丘聞佛所說，歡喜奉行。^1053-7

## 不善男子經 ^s1054

如是我聞：一時，佛住舍衛國祇樹給孤獨園。 ^1054-1

爾時，世尊告諸比丘：「有不善男子、善男子，諦聽！善思！今當為汝說。云何為不善男子？謂殺生者，乃至邪見者，是名不善男子。 ^1054-2

云何善男子？謂不殺生，乃至正見，是名善男子。」 ^1054-3

佛說此經已，諸比丘聞佛所說，歡喜奉行。^1054-4

## 善男子經 ^s1055

如是我聞：一時，佛住舍衛國祇樹給孤獨園。 ^1055-1

爾時，世尊告諸比丘：「有不善男子、不善男子不善男子；有善男子、善男子善男子。諦聽！善思！當為汝說。 ^1055-2

云何為不善男子？謂殺生乃至邪見者，是名不善男子。 ^1055-3

云何為不善男子不善男子？謂手自殺生，教人令殺，乃至自行邪見，教人令行邪見，是名不善男子不善男子。 ^1055-4

云何為善男子？謂不殺生乃至正見者，是名善男子。 ^1055-5

云何為善男子善男子？謂自不殺生，教人不殺，乃至自行正見，復以正見教人令行，是名善男子善男子。」 ^1055-6

佛說是經已，諸比丘聞佛所說，歡喜奉行。^1055-7

## 十法經 ^s1056

如是我聞：一時，佛住舍衛國祇樹給孤獨園。 ^1056-1

爾時，世尊告諸比丘：「若成就十法者，如鐵鉾鑽水，身壞命終，下入惡趣泥犁中。何等為十？謂殺生乃至邪見。 ^1056-2

若成就十法，譬如鐵鉾仰鑽虛空，身壞命終，上生天上。何等為十？謂不殺生乃至正見。」 ^1056-3

佛說是經已，諸比丘聞佛所說，歡喜奉行。^1056-4

## 二十法經 ^s1057

如是我聞：一時，佛住舍衛國祇樹給孤獨園。 ^1057-1

爾時，世尊告諸比丘：「若成就二十法者，如鐵鉾鑽水，身壞命終，下生惡趣泥犁中。何等為二十？謂自手殺生，教人令殺；乃至自行邪見，復以邪見教人令行。是名二十法成就，如鐵鉾鑽水，身壞命終，下生惡趣泥犁中。 ^1057-2

〔有〕二十法成就，譬如鐵鉾仰鑽虛空，身壞命終，上生天上。何等為二十法？謂自不殺生，教人不殺；乃至自行正見，復以正見教人令行。是名二十法成就，如鐵鉾仰鑽虛空，身壞命終，上生天上。」 ^1057-3

諸比丘聞佛所說，歡喜奉行。^1057-4

## 三十法經 ^s1058

如是我聞：一時，佛住舍衛國祇樹給孤獨園。 ^1058-1

爾時，世尊告諸比丘：「三十法成就者，如鐵鉾鑽水，身壞命終，下生惡趣泥犁中。何等為三十法？謂自手殺生，教人令殺，讚歎殺生，乃至自行邪見，復以邪見教人令行，常復讚歎行邪見者。是名三十法，如鐵鉾鑽水，身壞命終，下生惡趣泥犁中。 ^1058-2

有三十法成就者，如鐵鉾鑽空，身壞命終，上生天上。何等為三十法？謂自不殺生，教人不殺，常復讚歎不殺功德，乃至自行正見，復以正見教人令行，常復讚歎正見功德。是名三十法成就，如鐵鉾鑽空，身壞命終，上生天上。」 ^1058-3

諸比丘聞佛所說，歡喜奉行。^1058-4

## 四十法經 ^s1059

如是我聞：一時，佛住舍衛國祇樹給孤獨園。 ^1059-1

爾時，世尊告諸比丘：「有四十法成就，如鐵槍投水，身壞命終，下生惡趣泥犁中。何等為四十法？謂手自殺生，教人令殺，讚歎殺生，見人殺生心隨歡喜，乃至自行邪見，教人令行，讚歎邪見，見行邪見心隨歡喜。是名四十法成就，如鐵槍投水，身壞命終，下生惡趣泥犁中。 ^1059-2

有四十法成就，如鐵槍鑽空，身壞命終，上生天上。何等為四十？謂不殺生，教人不殺，口常讚歎不殺功德，見不殺者心隨歡喜，乃至自行正見，教人令行，亦常讚歎正見功德，見人行者心隨歡喜。是名四十法成就，如鐵槍鑽空，身壞命終，上生天上。」 ^1059-3

佛說此經已，諸比丘聞佛所說，歡喜奉行。^1059-4

## 法非法苦經 ^s1060

如是我聞：一時，佛住舍衛國祇樹給孤獨園。 ^1060-1

爾時，世尊告諸比丘：「有非法、有正法。諦聽！善思！當為汝說。 ^1060-2

何等為非法？謂殺生乃至邪見，是名非法。 ^1060-3

何等正法？謂不殺生乃至正見，是名正法。」 ^1060-4

佛說此經已，諸比丘聞佛所說，歡喜奉行。^1060-5

## 非律、聖律經 ^s1061

如是我聞：一時，佛住舍衛國祇樹給孤獨園。 ^1061-1

爾時，世尊告諸比丘：「有非律、有正律。諦聽！善思！當為汝說。 ^1061-2

何等為非律？謂殺生乃至邪見，是名非律。 ^1061-3

何等為正律？謂不殺乃至正見，是名正律。」 ^1061-4

佛說此經已，諸比丘聞佛所說，歡喜奉行。 ^1061-5

如非律、正律，如是非聖及〔聖〕，不善及〔善〕，非親近、親近，非善哉、善哉，黑法、〔白法〕，非義、〔正義〕，卑法、勝法，有罪法、〔無罪法〕，棄法、不棄法，一一經如上說。^1061-6

## 善生經 ^s1062

如是我聞：一時，佛住舍衛國祇樹給孤獨園。 ^1062-1

時有尊者善生，新剃鬚髮，著袈裟衣，正信非家，出家學道，來詣佛所，稽首佛足，退坐一面。 ^1062-2

爾時，世尊告諸比丘：「諸比丘！當知此善生善男子，有二處端嚴。 ^1062-3

一者、剃除鬚髮，著袈娑衣，正信非家，出家學道。 ^1062-4a

二者、盡諸有漏，無漏心解脫，慧解脫，現法自知作證：我生已盡、梵行已立、所作已作、自知不受後有。」 ^1062-4b

爾時，世尊即說偈言：
寂靜盡諸漏，比丘莊嚴好，離欲斷諸結，涅槃不復生，持此最後身，摧伏魔怨敵。 ^1062-5

佛說此經已，諸比丘聞佛所說，歡喜奉行。^1062-6

## 醜陋經 ^s1063

如是我聞：一時，佛住舍衛國祇樹給孤獨園。 ^1063-1

時有異比丘，形色醜陋，難可觀視，為諸比丘之所輕慢，來詣佛所。 ^1063-2

爾時，世尊四眾圍繞，見彼比丘來，皆起輕想，更相謂言：彼何等比丘，隨路而來，形貌醜陋，難可觀視，為人所慢！ ^1063-3

爾時，世尊知諸比丘心之所念，告諸比丘：「汝等見彼比丘來，形狀甚醜，難可視見，令人起慢不？」 ^1063-4

諸比丘白佛：「唯然，已見。」 ^1063-5

佛告諸比丘：「汝等勿於彼比丘起於輕想，
所以者何？彼比丘已盡諸漏，所作已作，離諸重擔，斷諸有結，正智心善解脫。諸比丘！汝等莫妄量於人，唯有如來能量於人。」 ^1063-6

彼比丘詣佛所，稽首佛足，退坐一面。 ^1063-7

爾時，世尊復告諸比丘：「汝等見此比丘，稽首作禮，退坐一面不？」 ^1063-8

比丘白佛：「唯然，已見。」 ^1063-9

佛告諸比丘：「汝等勿於是比丘起於輕想，乃至汝等莫量於人，唯有如來能知人耳。」 ^1063-10

爾時，世尊即說偈言：
飛鳥及走獸，莫不畏師子，唯師子獸王，無有與等者。如是智慧人，雖小則為大，莫取其身相，而生輕慢心，何用巨大身，多肉而無慧？此賢勝智慧，則為上士夫，離欲斷諸結，涅槃永不生，持此最後身，摧伏眾魔軍。 ^1063-11

佛說此經已，諸比丘聞佛所說，歡喜奉行。^1063-12

## 提婆經 ^s1064

如是我聞：一時，佛住王舍城迦蘭陀竹園。 ^1064-1

爾時，提婆達多有利養起，摩竭陀王阿闍世毗提希子，日日侍從五百乘車，來詣提婆達多所。日日持五百釜食，供養提婆達多；提婆達多將五百人，別眾受其供養。 ^1064-2

時有眾多比丘，晨朝著衣持缽，入王舍城乞食。聞提婆達多有如是利養起，乃至五百人別眾受其供養。乞食已，還精舍，舉衣缽，洗足畢，往詣佛所，稽首佛足，退坐一面，白佛言：「世尊！我等晨朝著衣持缽，入王舍城乞食。聞提婆達多有如是利養起，乃至五百人別眾受其供養。」 ^1064-3

佛告諸比丘：「汝等莫稱是提婆達多所得利養！所以者何？彼提婆達多別受利養，今則自壞，他世亦壞。 ^1064-4

譬如芭蕉、竹蘆，生果即死，來年亦壞。 ^1064-5

提婆達多亦復如是，受其利養，今世則壞，他世亦壞。 ^1064-6

譬如駏驉，受胎必死。 ^1064-7

提婆達多亦復如是，受諸利養，今世亦壞，他世亦壞。彼愚癡提婆達多，隨幾時受其利養，當得長夜不饒益苦。 ^1064-8

是故諸比丘！當如是學：我設有利養起，莫生染著。」 ^1064-9

爾時，世尊即說偈言：
芭蕉生果死，竹蘆實亦然，駏驉坐妊死，士以貪自喪。常行非義行，多知不免愚，善法日損減，莖枯根亦傷。 ^1064-10

佛說此經已，諸比丘聞佛所說，歡喜奉行。^1064-11

## 手經 ^s1065

如是我聞：一時，佛住舍衛國祇樹給孤獨園。 ^1065-1

爾時，舍衛國有手比丘，是釋氏子，在舍衛國命終。 ^1065-2

時有眾多比丘，晨朝著衣持缽，入舍衛城乞食，聞手比丘釋子於舍衛國命終。聞已，入舍衛城乞食。還，舉衣缽，洗足畢，詣佛所，稽首佛足，退坐一面，白佛言：「世尊！今日晨朝，眾多比丘著衣持缽，入舍衛城乞食，聞釋氏子手比丘，於舍衛國命終。云何世尊！手比丘命終當生何處？云何受生？後世云何？」 ^1065-3

佛告諸比丘：「是手比丘成就三不善法，彼命終當生惡趣泥犁中。何等三不善法？謂貪欲、瞋恚、愚癡。此三不善法結縛於心，釋種子手比丘生惡趣泥犁中。」 ^1065-4

爾時，世尊即說偈言：
貪欲瞋恚癡，結縛士夫心，內發還自傷，猶如竹蘆實。無貪恚癡心，是說為黠慧；內發不自傷，是名為勝出。是故當離貪、瞋恚癡冥心，比丘智慧明，苦盡般涅槃。 ^1065-5

佛說此經已，諸比丘聞佛所說，歡喜奉行。 ^1065-6

如手比丘，難陀修多羅，亦如上說。^1065-7

## 難陀經 ^s1067

如是我聞：一時，佛住舍衛國祇樹給孤獨園。 ^1067-1

爾時，尊者難陀，是佛姨母子，好著好衣染色，擣治光澤，執持好缽，好作嬉戲，調笑而行。 ^1067-2

時有眾多比丘來詣佛所，稽首佛足，退坐一面，白佛言：「世尊！尊者難陀，是佛姨母子，好著好衣，擣治光澤，執持好缽，好作嬉戲，調笑而行。」 ^1067-3

爾時，世尊告一比丘：「汝往詣難陀比丘所，語言：難陀！大師語汝。」 ^1067-4

時彼比丘受世尊教，往語難陀言：「世尊語汝。」 ^1067-5

難陀聞已，即詣佛所，稽首佛足，退住一面。 ^1067-6

佛告難陀：「汝實好著好衣，擣治光澤，好作嬉戲，調笑而行不？」 ^1067-7

難陀白佛：「實爾，世尊！」 ^1067-8

佛告難陀：「汝佛姨母子，貴姓出家，不應著好衣服，擣令光澤，執持好缽，好作嬉戲，調笑而行。汝應作是念：我是佛姨母子，貴姓出家，應作阿練若，乞食，著糞掃衣，常應讚歎著糞掃衣，常處山澤，不顧五欲。」 ^1067-9

爾時，難陀受佛教已，修阿蘭若，行乞食，著糞掃衣，亦常讚歎著糞掃衣者，樂處山澤，不顧愛欲。 ^1067-10

爾時，世尊即說偈言：
難陀何見汝，修習阿蘭若，家家行乞食，身著糞掃衣，樂處於山澤，不顧於五欲！ ^1067-11

佛說此經已，尊者難陀聞佛所說，歡喜奉行。^1067-12

## 低沙經 ^s1068

如是我聞：一時，佛在舍衛國祇樹給孤獨園。 ^1068-1

爾時，尊者低沙自念：我是世尊姑子兄弟。故不修恭敬，無所顧錄，亦不畏懼，不堪諫止。 ^1068-2

時有眾多比丘，往詣佛所，稽首佛足，退坐一面，白佛言：「世尊！尊者低沙，自念是世尊姑子兄弟，故不修恭敬，無所顧錄，亦不畏懼，不堪諫止。」 ^1068-3

爾時，世尊告一比丘：「汝往詣低沙比丘所語言：低沙！大師語汝。」 ^1068-4

時彼比丘受世尊教，往語低沙比丘言：「世尊語汝。」 ^1068-5

低沙比丘即詣佛所，稽首佛足，退住一面。 ^1068-6

佛告低沙：「汝實作是念，我是世尊姑子兄弟，不修恭敬，無所顧錄、亦不畏懼，不堪忍諫不？」 ^1068-7

低沙白佛：「實爾，世尊！」 ^1068-8

佛告低沙：「汝不應爾！汝應念言：我是世尊姑子兄弟，故應修恭敬，畏懼，堪忍諫止。」 ^1068-9

爾時，世尊即說偈言：
善哉汝低沙！離瞋恚為善，莫生瞋恚心，瞋恚者非善。若能離瞋慢，修行軟下心，然後於我所，修行於梵行。 ^1068-10

佛說此經已，低沙比丘聞佛所說，歡喜隨喜，作禮而去。^1068-11

## 毘舍佉經 ^s1069

如是我聞：一時，佛住舍衛國祇樹給孤獨園。 ^1069-1

時有尊者毗舍佉般闍梨子，集供養堂，為眾多比丘說法。言辭滿足，妙音清徹，句味辯正，隨智慧說，聽者樂聞；無所依說，顯現深義，令諸比丘一心專聽。 ^1069-2

爾時，世尊入晝正受，以淨天耳過於人耳，聞說法聲，從三昧起。往詣講堂，於大眾前坐。告毗舍佉般闍梨子：「善哉！善哉！毗舍佉！汝能為諸比丘，於此供養堂為眾多比丘說法，言辭滿足，乃至顯現深義，令諸比丘專精敬重，一心樂聽！汝當數數為諸比丘如是說法，令諸比丘專精敬重，一心樂聽，當得長夜以義饒益，安隱樂住。」 ^1069-3

爾時，世尊即說偈言：
若不說法者，愚智雜難分，此愚此智慧，無由自顯現。善說清涼法，因說智乃彰，說法為明照，光顯大仙幢。善說為仙幢，法為羅漢幢。 ^1069-4

佛說此經已，尊者毗舍佉般闍梨子聞佛所說，歡喜隨喜，作禮而去。^1069-5

## 年少經 ^s1070

如是我聞：一時，佛住舍衛國祇樹給孤獨園。 ^1070-1

時有眾多比丘集供養堂，悉共作衣。時有一年少比丘，出家未久，初入法律，不欲營助諸比丘作衣。 ^1070-2

時眾多比丘詣世尊所，稽首禮足，退坐一面，白佛言：「世尊！時有眾多比丘集供養堂，為作衣故。有一年少比丘，出家未久，始入法律，不欲營助諸比丘作衣。」 ^1070-3

爾時，世尊問彼比丘：「汝實不欲營助諸比丘作衣耶？」 ^1070-4

彼比丘白佛言：「世尊！隨我所能，當力營助。」 ^1070-5

爾時，世尊知彼比丘心之所念，告諸比丘：「汝等莫與是年少比丘語。
所以者何？是比丘得四〔增上〕心法正受現法安樂住，不勤而得。若彼本心所為，剃鬚髮，著袈裟衣，出家學道，增進修學，現法自知作證：我生已盡、梵行已立、所作已作、自知不受後有。」 ^1070-6

爾時，世尊即說偈言：
非下劣方便，薄德少智慧，正向於涅槃，免脫煩惱鎖。此賢年少者，逮得上士處，離欲心解脫，涅槃不復生，持此最後身，摧伏眾魔軍。 ^1070-7

佛說此經已，諸比丘聞佛所說，歡喜奉行。^1070-8

## 長老經 ^s1071

如是我聞：一時，佛住舍衛國祇樹給孤獨園。 ^1071-1

時有比丘，名曰〔上座〕，獨住一處，亦常讚歎獨一住者。獨行乞食，食已獨還，獨坐禪思。 ^1071-2

時有眾多比丘詣佛所，稽首佛足，退坐一面，白佛言：「世尊！有尊者名曰上座，樂一獨處，亦常讚歎獨一住者。獨入聚落乞食，獨出聚落，還至住處，獨坐禪思。」 ^1071-3

爾時，世尊語一比丘，汝往詣彼上座比丘所，語上座比丘言：「大師告汝。」 ^1071-4

比丘受教，詣上座比丘所，白言：「尊者！大師告汝。」 ^1071-5

時上座比丘，即時奉命詣世尊所，稽首禮足，退住一面。 ^1071-6

爾時，世尊告上座比丘：「汝實獨一靜處，讚歎獨處者，獨行乞食，獨出聚落，獨坐禪思耶？」 ^1071-7

上座比丘白佛：「實爾，世尊！」 ^1071-8

佛告上座比丘：「汝云何獨一〔靜處〕，讚歎獨住者，獨行乞食，獨還住處，獨坐禪思？」 ^1071-9

上座比丘白佛：「我唯獨一靜處，讚歎獨住者，獨行乞食，獨出聚落，獨坐禪思。」 ^1071-10

佛告上座比丘：「汝是一住者，我不言非一住，然更有勝妙一住。何等為勝妙一住？謂比丘前者枯乾，後者滅盡，中無貪喜；是婆羅門心不猶豫，已捨憂悔，離諸有愛，群聚使斷，是名一住，無有勝住過於此者。」 ^1071-11

爾時，世尊即說偈言：
悉映於一切，悉知諸世間，不著一切法，悉離一切愛，如是樂住者，我說為一住。 ^1071-12

佛說此經已，尊者上座聞佛所說，歡喜隨喜，作禮而去。^1071-13

## 僧迦藍經 ^s1072

如是我聞：一時，佛住舍衛國祇樹給孤獨園。 ^1072-1

時有尊者僧迦藍，於拘薩羅人間遊行，至舍衛國祇樹給孤獨園。 ^1072-2

彼僧迦藍比丘，有本二在舍衛國中，聞僧迦藍比丘，於拘薩羅人間遊行，至舍衛國祇樹給孤獨園；聞已，著好衣服，莊嚴華瓔，抱其兒，來詣祇洹，至僧迦藍比丘房前。 ^1072-3

爾時，尊者僧迦藍出房，露地經行，時彼本二來到其前，作是言：「此兒幼小，汝捨出家，誰當養活？」 ^1072-4

時僧迦藍比丘不共語。如是再三，亦不共語。 ^1072-5

時彼本二作如是言：「我再三告，不與我語，不見顧視，我今置兒著經行道頭而去。」 ^1072-6

告言：「沙門！此是汝子，汝自養活，我今捨去。」 ^1072-7

尊者僧迦藍亦不顧視其子。 ^1072-8

彼本二復言：「是沙門今於此兒都不顧視，彼必得仙人難得之處。善哉沙門，必得解脫！」情願不遂，抱子而去。 ^1072-9

爾時，世尊入晝正受，以天耳過人之耳，聞尊者僧迦藍本二所說，即說偈言：
來者不歡喜，去亦不憂慼，於世間和合，解脫不染著，我說彼比丘，為真婆羅門。來者不歡喜，去亦不憂慼，不染亦無憂，二心俱寂靜，我說是比丘，是真婆羅門。 ^1072-10

佛說此經已，尊者僧迦藍聞佛所說，歡喜隨喜，作禮而去。
〔善生及惡色，提婆并象首，二難陀窒師。〕
〔般闍羅少年，長老并僧鉗。〕^1072-11

## 阿難經 ^s1073

如是我聞：一時，佛住舍衛國祇樹給孤獨園。 ^1073-1

爾時，尊者阿難獨一靜處，作是思惟：有三種香，順風而熏，不能逆風。何等為三？謂根香，莖香，華香。或復有香，順風熏，亦逆風熏，亦順風逆風熏耶？作是念已，晡時從禪覺，往詣佛所，稽首佛足，退住一面，白佛言：「世尊我獨一靜處，作是思惟：有三種香，順風而熏，不能逆風。何等為三？謂根香，莖香，華香。或復有香順風熏，逆風熏，亦順風逆風熏耶？」 ^1073-2

佛告阿難：「如是，如是，有三種香，順風熏不能逆風，謂根香，莖香，華香。 ^1073-3

阿難！亦有香順風熏，逆風熏，順風逆風熏。阿難！順風熏，逆風熏，順風逆風熏者，阿難！有善男子、善女人，在所城邑、聚落，成就真實法，盡形壽不殺生，不偷盜，不邪婬，不妄語，不飲酒。如是善男子、善女人，八方、上下，崇善士夫無不稱歎言：某方、某聚落，善男子、善女人，持戒清淨，成真實法，盡形壽不殺乃至不飲酒。 ^1073-4

阿難！是名有香順風熏，逆風熏，順風逆風熏。」 ^1073-5

爾時，世尊即說偈言：
非根莖華香，能逆風而熏，唯有善士女，持戒清淨香，逆順滿諸方，無不普聞知。多迦羅栴檀，優缽羅末利，如是比諸香，戒香最為上。栴檀等諸香，所熏少分限，唯有戒德香，流熏上昇天。斯等淨戒香，不放逸正受，正智等解脫，魔道莫能入。是名安隱道，是道則清淨，正向妙禪定，斷諸魔結縛。 ^1073-6

佛說此經已，尊者阿難聞佛所說，歡喜隨喜，作禮而去。^1073-7

## 結髮經 ^s1074

如是我聞：一時，佛在摩竭提國人間遊行，與千比丘俱，皆是古昔縈髮出家，皆得阿羅漢，諸漏已盡，所作己作、捨諸重擔，逮得己利，盡諸有結，正智善解脫，到善建立支提杖林中住。 ^1074-1

摩竭提王瓶沙，聞世尊摩竭提國人間遊行，至善建立支提杖林中住。與諸小王，群臣〔翼〕從，車萬二千乘，馬萬八千，步逐眾無數。摩竭提婆羅門、長者，悉皆從王出王舍城，詣世尊所，恭敬供養。 ^1074-2

〔摩竭提王瓶沙〕到於道口，下車步進。及於內門，除去五飾：脫冠，卻蓋，除扇，去劍刀，脫革屣。到於佛前，整衣服，偏露右肩，為佛作禮，右繞三匝，自稱姓名，白佛言：「世尊！我是摩竭提王瓶沙。」 ^1074-3

佛告瓶沙：「如是，大王！汝是瓶沙，可就此坐，隨其所安。」 ^1074-4

時瓶沙王重禮佛足，退坐一面。諸王大臣、婆羅門、居士，悉禮佛足，次第而坐。時鬱鞞羅迦葉，亦在座中。時摩竭提婆羅門、長者作是念：為大沙門從鬱鞞羅迦葉所修梵行耶？為鬱鞞羅迦葉於大沙門所修梵行耶？ ^1074-5

爾時，世尊知摩竭提婆羅門、長者心之所念，即說偈而問言：
鬱鞞羅迦葉！於此見何利，棄汝先所奉，事火等眾事？
今可說其義，捨事火之由。 ^1074-6

鬱鞞迦葉說偈白佛：
錢財等滋味，女色五欲果，觀察未來受，斯皆大垢穢，是故悉棄捨，先諸奉火事。 ^1074-7

爾時，世尊復說偈問言：
汝不著世間，錢財五色味，復何捨天人，迦葉隨義說。 ^1074-8

迦葉復以偈答世尊言：
見道離有餘，寂滅無餘跡，無所有不著，無異趣異道，是故悉棄捨，先修奉火事。大會等受持，奉事於水火，愚癡沒於中，志求解脫道。盲無智慧目，向生老病死，不見於正路，永離生死道。今始因世尊，得見無為道，大龍所說力，得度於彼岸。牟尼廣濟度，安慰無量眾，今始知瞿曇，真諦超出者！ ^1074-9

佛復說偈歎迦葉言：
善哉汝迦葉，先非惡思量，次第分別求，遂至於勝處。 ^1074-10

「汝今迦葉！當安慰汝徒眾之心。」 ^1074-11

時鬱鞞羅迦葉，即入正受，以神足力，向於東方，上昇虛空，作四種神變：行、住、坐、臥。入火三昧，舉身洞然，青、黃、赤、白、玻璃、紅色。身上出水，身下出火，還燒其身，身上出水以灌其身。或身上出火以燒其身，身下出水以灌其身。如是種種現化神通息已，稽首佛足，白佛言：「世尊！佛是我師，我是弟子。」 ^1074-12

佛告迦葉：「我是汝師，汝是弟子，隨汝所安，復座而坐。」 ^1074-13

時鬱鞞羅迦葉還復故坐。 ^1074-14

爾時，摩竭提婆羅門長者，作是念：鬱鞞羅迦葉，定於大沙門所修行梵行。 ^1074-15

佛說此經已，摩竭提王瓶沙，及諸婆羅門、長者，聞佛所說，歡喜隨喜，作禮而去。^1074-16

## 陀驃經 ^s1075

如是我聞：一時，佛住王舍城迦蘭陀竹園。 ^1075-1

時有陀驃摩羅子，舊住王舍城，典知眾僧飲食、床座、隨次差請，不令越次。 ^1075-2

時有慈地比丘，頻三過次，得麤食處。食時辛苦，作是念：怪哉大苦！陀驃摩羅子比丘，有情故以麤食惱我，令我食時極苦，我當云何為其作不饒益事！ ^1075-3

時慈地比丘有姊妹比丘尼，名蜜多羅，住王舍城王園比丘尼眾中。 ^1075-4

蜜多羅比丘尼來詣慈地比丘，稽首禮足，於一面住。 ^1075-5

慈地比丘不顧眄，不與語。 ^1075-6

蜜多羅比丘尼語慈地比丘：「〔阿闍梨〕！何故不見顧眄，不共言語？」 ^1075-7

慈地比丘言：「陀驃摩羅子比丘，數以麤食惱我、令我食時極苦，汝復棄我。」 ^1075-8

比丘尼言：「當如何？」 ^1075-9

慈地比丘言：「汝可至世尊所，白言：世尊！陀驃摩羅子比丘，非法不類，共我作非梵行，波羅夷罪。我當證言：如是，世尊！如妹所說。」 ^1075-10

比丘尼言：「阿闍梨！我當云何於梵行比丘所，以波羅夷謗！」 ^1075-11

慈地比丘言：「汝若不如是者，我與汝絕，不復來往、言語，共相瞻視。」 ^1075-12

時比丘尼須臾默念而作是言：「阿闍梨欲令我爾，當從其教。」 ^1075-13

慈地比丘言：「汝且待我先至世尊所，汝隨後來。」 ^1075-14

時慈地比丘即往，稽首禮世尊足，退住一面。 ^1075-15

蜜多羅比丘尼即隨後至，稽首佛足，退住一面，白佛言：「世尊！一何不善不類！陀驃摩羅子，於我所作非梵行，波羅夷罪。」 ^1075-16

慈地比丘復白佛言：「如妹所說，我先亦知。」 ^1075-17

爾時，陀驃摩羅子比丘，即在彼大眾中。 ^1075-18

爾時，世尊告陀驃摩羅子比丘：「汝聞此語不？」 ^1075-19

陀驃摩羅子比丘言：「已聞，世尊！」 ^1075-20

佛告陀驃摩羅子比丘：「汝今云何？」 ^1075-21

陀驃摩羅子白佛：「如世尊所知，如善逝所知。」 ^1075-22

佛告陀驃摩羅子：「汝言如世尊所知，今非是時。汝今憶念，當言憶念；不憶念，當言不憶念。」 ^1075-23

陀驃摩羅子言：「我不自憶念。」 ^1075-24

爾時，尊者羅〔怙〕羅住於佛後，執扇扇佛，白佛言：「世尊！不善不類！是比丘尼言尊者陀驃摩羅子，共我作非梵行；慈地比丘言，如是世尊，我先已知，如妹所說。」 ^1075-25

佛告羅〔怙〕羅：「我今問汝，隨意答我。若蜜多羅比丘尼來，語我言：世尊！不善不類！羅〔怙〕羅共我作非梵行，波羅夷罪。慈地比丘復白我言：如是，世尊！如妹所說，我先亦知者，汝當云何？」 ^1075-26

羅〔怙〕羅白佛：「世尊！我若憶念，當言憶念；不憶念，當言不憶念。」 ^1075-27

佛言羅〔怙〕羅：「愚癡人！汝尚得作此語，陀驃摩羅子清淨比丘，何以不得作如是語？」 ^1075-28

爾時世尊告諸比丘：「於陀驃摩羅子比丘，當憶念。蜜多羅比丘尼，當以自言滅。慈地比丘，僧當極善訶諫教誡，汝云何見？何處見？汝何因往見？」 ^1075-29

世尊如是教已，從座起，入室坐禪。 ^1075-30

爾時諸比丘，於陀驃摩羅子比丘，憶念。蜜多羅比丘尼，與自言滅。慈地比丘，極善訶諫教誡言：汝云何見？何處見？何因往見？如是諫時，彼作是言：「彼陀驃摩羅子，不作非梵行，不犯波羅夷。然陀驃摩羅子比丘，三以麤惡食恐怖，令我食時辛苦。我於陀驃摩羅子比丘，愛、恚、癡、怖，故作是說。然陀驃摩羅子清淨無罪。」 ^1075-31

爾時，世尊晡時從禪覺，至大眾前，敷座而坐。 ^1075-32

諸比丘白佛言：「世尊！我等於陀驃摩羅子比丘所，憶念、持。蜜多羅比丘尼，與自言滅。慈地比丘，極善訶諫，乃至彼言陀驃摩羅子清淨無罪。」 ^1075-33

爾時，世尊告諸比丘：「云何愚癡，以因飲食故，知而妄語？」 ^1075-34

爾時，世尊即說偈言：
若能捨一法，知而故妄語，不計於後世，無惡而不為。寧食熱鐵丸，如熾燃炭火，不以犯禁戒，而食僧信施。 ^1075-35

佛說此經已，諸比丘聞佛所說，歡喜奉行。^1075-36

## 陀驃經 ^s1076

如是我聞：一時，佛住王舍城迦蘭陀竹園。 ^1076-1

爾時，尊者陀驃摩羅子詣佛所，稽首佛足，退住一面，白佛言：「世尊！我願於佛前取般涅槃！」 ^1076-2

世尊默然。如是三啟，佛告陀驃摩羅子：「此有為諸行，法應如是。」 ^1076-3

爾時，尊者陀驃摩羅子，即於佛前入於三昧，如其正受，向於東方，昇虛空行，現四威儀：行、住、坐、臥。入火三昧，身下出火，舉身洞然，光焰四布，青、黃、赤、白、頗梨、紅色。身下出火，還燒其身，身上出水，以灑其身；或身上出火，下燒其身，身下出水，上灑其身。周向十方，種種現化已，即於空中內身出火，還自焚其身，取無餘涅槃，消盡寂滅，令無遺塵。 ^1076-4

譬如空中然燈，油、炷俱盡。 ^1076-5

陀驃摩羅子空中涅槃，身、心俱盡，亦復如是。 ^1076-6

爾時，世尊即說偈言：
譬如燒鐵丸，其焰洞熾然，熱勢漸息滅，莫知其所歸。如是等解脫，度煩惱淤泥，諸流永已斷，莫知其所之，逮得不動跡，入無餘涅槃。 ^1076-7

佛說此經已，諸比丘聞佛所說，歡喜奉行。^1076-8

## 賊經 ^s1077

如是我聞：一時，佛在央瞿多羅國人間遊行，經陀婆闍梨迦林中，見有牧牛者、牧羊者、採柴草者、及餘種種作人。見世尊行路，見已皆白佛言：「世尊！莫從此道去。前有央瞿利摩羅賊，脫恐怖人！」 ^1077-1

佛告諸人：「我不畏懼。」作此語已，從道而去。 ^1077-2

彼再三告，世尊猶去。遙見央瞿利摩羅，手執刀楯，走向世尊。 ^1077-3

〔世尊〕以神力現身徐行，令央瞿利摩羅駃走不及。 ^1077-4

〔央瞿利摩羅〕走極疲乏已，遙語世尊：「住！住！勿去。」 ^1077-5

世尊並行而答，「我常住耳，汝自不住。」 ^1077-6

爾時，央瞿利摩羅即說偈言：
沙門尚駃行，而言我常住，我今疲倦住，說言汝不住。
沙門說云何，我住汝不住？ ^1077-7

爾時，世尊以偈答言：
央瞿利摩羅！我說常住者，於一切眾生，謂息於刀杖。汝恐怖眾生，惡業不休息。我於一切蟲，止息於刀杖；汝於一切蟲，常逼迫恐怖，造作兇惡業，終無休息時。我於一切神，止息於刀杖；汝於一切神，長夜苦逼迫，造作黑惡業，于今不止息。我住於息法，一切不放逸；汝不見四諦，故不息放逸。 ^1077-8

央瞿利摩羅說偈白佛：
久乃見牟尼，故隨路而逐，今聞真妙說，當捨久遠惡。
作如是說已，即放捨刀楯，投身世尊足，願聽我出家。 ^1077-9

佛以慈悲心，大仙多哀愍，告比丘善來，出家受具足。 ^1077-10

爾時，央瞿利摩羅出家已，獨一靜處，專精思惟所以：族姓子剃除鬚髮，著袈裟衣，正信非家，出家學道，增修梵行，現法自知作證：我生已盡、梵行已立、所作已作、自知不受後有。 ^1077-11

時央瞿利摩羅得阿羅漢，覺解脫喜樂，即說偈言：
本受不害名，而中多殺害，今得見諦名，永離於傷殺。身行不殺害，口意俱亦然，當知真不殺，不迫於眾生。洗手常血色，名央瞿摩羅，浚流之所漂，三歸制令息。歸依三寶已，出家得具足，成就於三明，佛教作已作。調牛以捶杖，伏象以鐵鉤，不以刀捶杖，正度調天人。利刀以水石，直箭以熅火，治材以斧斤，自調以黠慧。人前行放逸，隨後能自斂，是則照世間，如雲解月現。人前放逸行，隨後能自斂，於世恩愛流，正念而超出。少壯年出家，精勤修佛教，是則照世間，如雲解月現。少壯年出家，精勤修佛教，於世恩愛流，正念以超出。若度諸惡業，正善能令滅，是則照世間，如雲解月現。人前造惡業，正善能令滅，於世恩愛流，正念能超出。我已作惡業，必向於惡趣，已受於惡報，宿責食已食。若彼我怨憎，聞此正法者，得清淨法眼，於我修行忍，不復興鬥訟，蒙佛恩力故。我怨行忍辱，亦常讚歎忍，隨時聞正法，聞已隨修行。 ^1077-12

佛說此經已，央瞿利摩羅聞佛所說，歡喜奉行。^1077-13

## 散倒吒經 ^s1078

如是我聞：一時，佛住王舍城迦蘭陀竹園。 ^1078-1

時有異比丘，於夜明相出時，出搨補河邊，脫衣著岸邊，入水洗浴。浴已上岸，被一衣，待身乾。 ^1078-2

時有一天子，放身光明，普照搨補河側，語比丘言：「汝少出家，鮮白髮黑，年始盛美，應習五欲，莊嚴瓔珞，塗香華鬘，五樂自娛，而於是時違親背俗，悲泣別離，剃除鬚髮，著袈裟衣，正信非家，出家學道，如何捨現前樂而求非時之利？」 ^1078-3

比丘答言：「我不捨現前樂、求非時樂，我今乃是捨非時樂、得現前樂。」 ^1078-4

天問比丘：「云何捨非時樂，得現前樂？」 ^1078-5

比丘答言：「如世尊說：非時之欲，少味多苦，少利多難。我今於現法中，已離熾然，不待時節，能自通達，現前觀察，緣自知覺。如是天子！是名捨非時樂，得現前樂。」 ^1078-6

天復問比丘：「云何復是如來所說非時之欲，少樂多苦？云何復是如來所說現法利樂，乃至緣自覺知？」 ^1078-7

比丘答言：「我年少出家，不能廣宣如來所說正法律儀。世尊近在迦蘭陀竹園，汝可往詣如來，問其所疑。如世尊說，隨憶受持。」 ^1078-8

天子復言：「比丘！於如來所，有諸〔大〕力天，眾多圍繞，我先無問，未易可詣。比丘！汝若能為先白世尊者，我可隨往。」 ^1078-9

比丘答言：「當為汝去。」 ^1078-10

天白比丘：「唯然，尊者！我隨後來。」 ^1078-11

時彼比丘往詣佛所，稽首禮足，退住一面。以向天子往反問答，具白世尊：「今者世尊！彼天子誠實言者，須臾應至，不誠實者自當不來。」 ^1078-12

時彼天子遙語比丘：「我已〔在此〕，我已在此。」 ^1078-13

爾時，世尊即說偈言：
眾生隨愛想，以愛想而住。以不知愛故，則為死方便。 ^1078-14

佛告天子：「汝解此偈者，便可發問。」 ^1078-15

天子白佛：「不解，世尊！不解，善逝！」 ^1078-16

佛復說偈而告天子曰：
若知所愛者，不於彼生愛，彼此無所有，他人莫能說。 ^1078-17

佛告天子：「汝解此義者，便可發問。」 ^1078-18

天子白佛：「不解，世尊！不解，善逝！」 ^1078-19

佛復說偈言：
見等勝劣者，則有言論生，三事不傾動，則無軟中上。 ^1078-20

佛告天子：「解此義者，則可發問。」 ^1078-21

天子白佛：「不解，世尊！不解，善逝！」 ^1078-22

佛復說偈言：
斷愛及名色，除慢無所繫，寂滅息瞋恚，離結絕悕望，不見於人天，此世及他世。 ^1078-23

佛告天子：「解此義者，乃可發問。」 ^1078-24

天子白佛：「已解，世尊！已解，善逝！」 ^1078-25

佛說此經已，彼天子聞佛所說，歡喜隨喜，即沒不現。^1078-26

## 拔珍經 ^s1079

如是我聞：一時，佛在王舍城迦蘭陀竹園。 ^1079-1

時有異比丘，於後夜時，至搨補河邊，脫衣置岸邊，入水洗浴。浴已，還上岸，著一衣，待身乾。 ^1079-2

時有一天子，放身光明，普照搨補河側，問比丘言：「比丘！比丘！此是丘塚，夜則起煙，晝則火然。彼婆羅門見已，而作是言：壞此丘塚。發掘者智，持以刀劍，又見大龜。婆羅門見已，作是言：除此大龜。發掘者智，持以刀劍，見有氍氀。婆羅門見已，作此言：卻此氍氀。發掘者智，持以刀劍，見有肉段。彼婆羅門見已，作是言：除此肉段。發掘者智僧當極善，持以刀劍，見有屠殺〔處〕。婆羅門見已，作是言：壞是屠殺處。發掘者智，持以刀劍，見有楞耆。彼婆羅門見已，作是言：卻此楞耆。發掘者智，持以刀劍，見有二道。彼婆羅門見已，作是言：除此二道。發掘者智，持以刀劍，見有門扇。婆羅門見已，作是言：卻此門扇。發掘者智，持以刀劍，見有大龍。婆羅門見已，作是言：止！勿卻大龍，應當恭敬。比丘！汝來受此論，往問世尊，如佛所說，汝隨受持。
所以者何？除如來，我不見世間諸天魔、梵，沙門、婆羅門，於此論心悅樂者。若諸弟子從我所聞，然後能說。」 ^1079-3

爾時，比丘從彼天所聞此論已，往詣世尊，稽首禮足，退坐一面。以彼天子所問諸論，廣問世尊：「云何為丘塚？云何為夜則起煙？云何為晝則火然？云何是婆羅門？云何發掘？云何智者？云何刀劍？云何為大龜？云何氍氀？云何為肉段？云何為屠殺處？云何為楞耆？云何為二道？云何為門扇？云何為大龍？」 ^1079-4

佛告比丘：「丘塚者，謂眾生身麤四大色，父母遺體，摶食、衣服覆蓋、澡浴摩飾長養，皆是變壞磨滅之法。 ^1079-5a

夜起煙者，謂有人於夜時，起隨覺、隨觀。〔晝則火然者〕，晝行其教，身業、口業。 ^1079-5b

婆羅門者，謂如來、應、等正覺。 ^1079-5c

發掘者，謂精勤方便。 ^1079-5d

智士者，謂多聞聖弟子。 ^1079-5e

刀劍者，謂智慧刀劍。 ^1079-5f

大龜者，謂五蓋。 ^1079-5g

氍氀者，謂忿恨。 ^1079-5h

肉段者，謂慳、嫉。 ^1079-5i

屠殺〔處〕者，謂五欲功德。 ^1079-5j

楞耆者，謂無明。 ^1079-5k

二道〔者〕，謂疑惑。 ^1079-5l

門扇者，謂我慢。 ^1079-5m

大龍者，謂漏盡羅漢。 ^1079-5n

如是比丘！若大師為聲聞所作，哀愍悲念，以義安慰，於汝已作。汝等當作所作，當於曝露林中、空舍、山澤、巖窟、敷草樹葉，思惟禪思，不起放逸，莫令後悔，是則為我隨順之教。」即說偈言：
說身為丘塚，覺觀夜起煙，晝業為火然，婆羅門正覺。精進勤發掘，黠慧明智士，以智慧利劍，厭離勝進者。五蓋為巨龜，忿恨為氍氀，慳嫉為肉段，五欲屠殺處，無明為楞耆，疑惑於二道，門扇現我慢，漏盡羅漢龍，究竟斷諸論，故我如是說。 ^1079-6

佛說此經已，彼比丘聞佛所說，歡喜奉行。^1079-7

## 慚愧經 ^s1080

如是我聞：一時，佛住〔波羅奈〕國仙人住處鹿野苑中。 ^1080-1

爾時，世尊晨朝，著衣持缽，入〔波羅奈〕城乞食。 ^1080-2

時有異比丘，以不住心，其心惑亂，不攝諸根，晨朝著衣持缽，入〔波羅奈〕城乞食。是比丘遙見世尊，見已，攝持諸根，端視而行。 ^1080-3

世尊見是比丘攝持諸根，端視而行。見已，入城乞食畢，還精舍，舉衣缽，洗足已，入室坐禪。晡時從禪覺，入僧中，敷坐具，於大眾前坐。告諸比丘：「我今晨朝著衣持缽，入〔波羅奈〕城乞食，見有比丘，以不住心、惑亂心，諸根放散，亦持衣缽入城乞食。彼遙見我，即自斂攝，竟為是誰？」 ^1080-4

時彼比丘從座起，整衣服，到於佛前，偏袒右肩，合掌白佛：「世尊！我於晨朝入城乞食，其心惑亂，不攝諸根。行〔時〕遙見世尊，即自斂心，攝持諸根。」 ^1080-5

佛告比丘：「善哉！善哉！汝見我已，能自斂心攝持諸根。比丘！是法應當如是，若見比丘亦應自攝持，若復見比丘尼、優婆塞、優婆夷亦當如是攝持諸根，當得長夜以義饒益，安隱快樂。」 ^1080-6

爾時眾中復有異比丘說偈歎曰：
以其心迷亂，不專繫念住，晨朝持衣缽，入城邑乞食，中路見大師，威德容儀備，欣悅生慚愧，即攝持諸根。 ^1080-7

佛說此經已，諸比丘聞佛所說，歡喜奉行。^1080-8

## 苦種經 ^s1081

如是我聞：一時，佛住〔波羅奈〕國鹿野苑中。 ^1081-1

爾時，世尊晨朝著衣持缽，入〔波羅奈〕城乞食。 ^1081-2

時有異比丘，著衣持缽，入城乞食。於其路邊，住一樹下，起不善覺，以依惡貪。 ^1081-3

爾時，世尊見彼比丘住一樹下，以生不善覺，依惡貪嗜，而告之曰：「比丘！比丘！莫種苦種而發熏生臭，汁漏流出！若比丘種苦種子，自發生臭，汁漏流出者，欲令蛆蠅不競集者，無有是處。」 ^1081-4

時彼比丘作是念：世尊知我心之惡念，即生恐怖，身毛皆豎。 ^1081-5

爾時，世尊入城乞食畢，還精舍，舉衣缽，洗足已，入室坐禪。晡時，從禪覺，至於僧中，於眾前敷座而坐，告諸比丘：「我今晨朝著衣持缽，入城乞食，見一比丘，住於樹下，以生不善覺，依惡貪嗜。我時見已，即告之言：比丘！比丘！莫種苦種，發熏生臭，惡汁流出。若有比丘種苦種子發熏生臭，惡汁流出，蛆蠅不集，無有是處。時彼比丘即思念：佛已知我心之所念。慚愧恐怖，心驚毛豎，隨路而去。」 ^1081-6

時有異比丘，從座起，整衣服，偏袒右肩，合掌白佛：「世尊！云何苦種？云何生臭？云何汁流？云何蛆蠅？」 ^1081-7

佛告比丘：「忿怒煩怨，名曰苦種。五欲功德，名為生臭。於六觸入處不攝律儀，是名汁流。謂觸入處不攝已，貪憂諸惡不善心競生，是名蛆蠅。」 ^1081-8

爾時，世尊即說偈言：
耳目不防護，貪欲從是生，是名為苦種，生臭汁潛流。諸覺觀氣味，依於惡貪嗜。聚落及空處，若於晝若夜，遠離修梵行，究竟於苦邊。若內心寂靜，決定諦明了，臥覺常安樂，諸惡蛆蠅滅。正士所習近，善說賢聖路，了知八正道，不還更受身。 ^1081-9

佛說此經已，諸比丘聞佛所說，歡喜奉行。^1081-10

## 複瘡經 ^s1082

如是我聞：一時，佛住舍衛國祇樹給孤獨園。 ^1082-1

爾時，世尊晨朝著衣持缽，入舍衛城乞食。食畢，還精舍，洗足已，入安陀林坐禪。 ^1082-2

時有異比丘，亦復晨朝著衣持缽，入舍衛城乞食。食畢，還精舍，洗足已，入安陀林，坐一樹下，入晝正受。是比丘入晝正受時，有惡不善覺起，依貪嗜心。 ^1082-3

時有天神，依安陀林住止者，作是念：此比丘不善不類，於安陀林坐禪，而起不善覺，心依惡貪，我當往呵責。作是念已，往語比丘言：「比丘！比丘！作瘡疣耶？」 ^1082-4

比丘答言：「當治令愈。」 ^1082-5

天神語比丘：「瘡如鐵鑊，云何可復？」 ^1082-6

比丘答言：「正念、正智，足能令復。」 ^1082-7

天神白言：「善哉！善哉！此是真賢治瘡。如是治瘡，究竟能愈，無有發時。」 ^1082-8

爾時，世尊晡時從禪覺，還祇樹給孤獨園，入僧中，於大眾前敷座而坐。告諸比丘：「我今晨朝著衣持缽，入舍衛城乞食，乞食還，至安陀林坐禪，入晝正受。有一比丘，亦乞食還，至安陀林，坐一樹下，入晝正受。而彼比丘起不善覺，心依惡貪。有天神依安陀林住，語比丘言：比丘！比丘！作瘡疣耶？如上廣說，乃至如是比丘，善哉！善哉！此治眾賢。」 ^1082-9

爾時，世尊即說偈言：
士夫作瘡疣，自生於苦患，願求世間欲，心依於惡貪。以生瘡疣故，蛆蠅競來集；愛求為瘡疣，蛆蠅諸惡覺，及諸貪嗜心，皆悉從意生。鑽鑿士夫心，以求華名利，欲火轉熾然，妄想不善覺，身心日夜羸，遠離寂靜道。若內心寂靜，決定智明了，無有斯瘡疣，見佛安隱路。正士所遊跡，賢聖善宜說，明智所知道，不復受諸有。 ^1082-10

佛說此經已、諸比丘聞佛所說，歡喜奉行。^1082-11

## 食藕根經 ^s1083

如是我聞：一時，佛住毘舍離國獼猴池側重閣講堂。 ^1083-1

時有眾多比丘，晨朝著衣持缽，入毘舍離乞食。 ^1083-2

時有年少比丘，出家未久，不閑法律，當乞食時，不知先後次第。 ^1083-3

餘比丘見已而告之言：「汝是年少，出家未久，未知法律，莫越、莫重，前後失次而行乞食，長夜當得不饒益苦。」 ^1083-4

年少比丘言：「諸上座亦復越次，不隨前後，非獨我也。」 ^1083-5

如是再三，不能令止。 ^1083-6

眾多比丘乞食已，還精舍，舉衣缽，洗足已，詣佛所，稽首禮足，退坐一面，白佛言：「世尊！我等晨朝著衣持缽，入毘舍離乞食。有一年少比丘，於此法律出家未久，行乞食時，不以次第，前後復重。諸比丘等再三諫，不受而作是言：諸上座亦不次第，何故呵我！我等諸比丘三呵不受，故來白世尊，唯願世尊為除非法，哀愍故！」 ^1083-7

佛告諸比丘：「如空澤中有大湖水，有大龍象而居其中，拔諸藕根，洗去泥土，然後食之。食已身體肥悅，多力多樂，以是因緣常喜樂住。有異種族象，形體羸小，效彼龍象，拔其藕根，洗不能淨，合泥土食，食之不消，體不肥悅，轉轉羸弱，緣斯致死，或同死苦。 ^1083-8

如是宿德比丘，學道日久，不樂嬉戲，久修梵行，大師所歎，諸餘明智修梵行者，亦復加歎。是等比丘，依止城邑、聚落，晨朝著衣持缽入城乞食，善護身口，善攝諸根、專心繫念，能令彼人不信者信，信者不異。若得財利，衣被、飲食、床臥、湯藥，不染不著、不貪不嗜，不迷不逐，見其過患，見其出離，然復食之。食已身心悅澤，得色得力，以是因緣常得安樂。 ^1083-9

彼年少比丘，出家未久，未閑法律，依諸長老，依止聚落，著衣持缽，入村乞食。不善護身，不守根門，不專繫念，不能令彼不信者信，信者不變。若得財利，衣被、飲食、臥具、湯藥，染著貪逐，不見過患，不見出離。以嗜欲心食，不能令身悅澤，安隱快樂，緣斯食故轉向於死，或同死苦。 ^1083-10

所言死者，謂捨戒還俗，失正法、正律。同死苦者，謂犯正法律，不識罪相，不知除罪。」 ^1083-11

爾時，世尊即說偈言：
龍象拔藕根，水洗而食之。異族象效彼，合泥而取食，因雜泥食故，羸病遂至死。 ^1083-12

佛說此經已，諸比丘聞佛所說，歡喜奉行。
〔阿難與結髮，及以二陀驃，賊并散倒吒，
拔彌慚愧根，苦子并覆瘡，小大食藕根。〕^1083-13

## 長壽經 ^s1084

如是我聞：一時，佛住王舍城寒林中丘塚間。 ^1084-1

爾時，世尊告諸比丘：「壽命甚促，轉就後世，應勤習善法，修諸梵行，無有生而不死者，而世間人不勤方便，專修善法，修賢修義。」 ^1084-2

時魔波旬作是念：沙門瞿曇住王舍城寒林中丘塚間，為諸聲聞如是說法，人命甚促，乃至不修賢修義。我今當往，為作嬈亂。 ^1084-3

時魔波旬化作年少，往住佛前而說偈言：
常逼迫眾生，得人間長壽；迷醉放逸心，亦不向死處。 ^1084-4

爾時，世尊作是念：此是惡魔，來作惱亂。即說偈言：
常逼迫眾生，受生極短壽，當勤修精進，猶如救頭然，勿得須臾懈，令死魔忽至。知汝是惡魔，速於此滅去！ ^1084-5

天魔波旬作是念：沙門瞿曇已知我心。慚愧憂慼，即沒不現。^1084-6

## 壽命經 ^s1085

如是我聞：一時，佛住王舍城寒林中丘塚間。 ^1085-1

爾時，世尊告諸比丘：「一切行無常，一切行不恆、不安、非穌息，變易之法。乃至當止一切有為行，厭離、不樂、解脫。」 ^1085-2

時魔波旬作是念：今沙門瞿曇住王舍城寒林中，為諸聲聞說如是法：一切行無常，不恆、非穌息，變異之法，乃至當止一切有為〔行〕，厭離、不樂、解脫。我當往彼，為作嬈亂。 ^1085-3

即化作年少，往詣佛所，住於佛前而說偈言：
壽命日夜流，無有窮盡時，壽命當來去，猶如車輪轉。 ^1085-4

爾時，世尊作是念：此是惡魔，欲作嬈亂。即說偈言：
日夜常遷流，壽亦隨損減，人命漸消亡，猶如小河水。我知汝惡魔，便自消滅去！ ^1085-5

時魔波旬作是念：沙門瞿曇已知我心。慚愧憂慼，即沒不現。^1085-6

## 魔縛經 ^s1086

如是我聞：一時，佛住王舍城迦蘭陀竹園。 ^1086-1

爾時，世尊夜起經行，至於後夜，洗足入室，斂身正坐，專心繫念。 ^1086-2

時魔波旬作是念：今沙門瞿曇，於王舍城迦蘭陀竹園，夜起經行，於後夜時，洗足入室，正身端坐，繫念禪思。我今當往，為作嬈亂。 ^1086-3

即化作年少，住於佛前而說偈言：
我心於空中，執長繩罝下，政欲縛沙門，不令汝得脫。 ^1086-4

爾時，世尊作是念：惡魔波旬欲作嬈亂。即說偈言：
我說於世間，五欲意第六，於彼永已離，一切苦已斷，我已離彼欲，心意識亦滅。波旬我知汝，速於此滅去！ ^1086-5

時魔波旬作是念：沙門已知我心。慚愧憂慼，即沒不現。^1086-6

## 睡眠經 ^s1087

如是我聞：一時，佛住王舍城迦蘭陀竹園。 ^1087-1

爾時，世尊夜起經行，至後夜時，洗足入室，右脅臥息，繫念明相，正念正智，作起覺想。 ^1087-2

時魔波旬作是念：今沙門瞿曇住王舍城迦蘭陀竹園，乃至作起覺想。我今當往，為作留難。 ^1087-3

即化作年少，往住佛前而說偈言：
何眠何故眠？已滅何復眠？空舍何以眠？得出復何？ ^1087-4

爾時，世尊作是念：惡魔波旬欲作嬈亂。即說偈言：
愛網故染著，無愛誰持去！一切有餘盡，唯佛得安眠。汝惡魔波旬，於此何所說！ ^1087-5

時魔波旬作是念：沙門瞿曇已知我心。慚愧憂慼，即沒不現。^1087-6

## 經行經 ^s1088

如是我聞：一時，佛住王舍城耆闍崛山中。 ^1088-1

爾時，世尊於夜闇時，天小微雨，電光睒現，出房經行。 ^1088-2

時魔波旬作是念：今沙門瞿曇住王舍城耆闍崛山中，夜闇微雨，電光時現，出房經行。我今當往，為作留難。執大團石，兩手調弄，到於佛前，碎成微塵。 ^1088-3

爾時，世尊作是念：惡魔波旬，欲作嬈亂。即說偈言：
若耆闍崛山，於我前令碎，於佛等解脫，不能動一毛。假令四海內，一切諸山地，放逸之親族，令其碎成塵，亦不能傾動，如來一毛髮。 ^1088-4

時魔波旬作是念：沙門瞿曇已知我心。內懷憂慼，即沒不現。^1088-5

## 大龍經 ^s1089

如是我聞：一時，佛住王舍城耆闍崛山中。 ^1089-1

爾時，世尊夜起經行，至後夜時，洗足入房，正身端坐，繫念在前。 ^1089-2

時魔波旬作是念：今沙門瞿曇住王舍城耆闍崛山中，夜起經行，後夜入房，正身端坐，繫念在前。我今當往，為作留難，即化作大龍，繞佛身七匝，舉頭臨佛頂上。身如大船，頭如大帆，眼如銅鑪，舌如曳電，出息、入息若雷雹聲。 ^1089-3

爾時，世尊作是念：惡魔波旬欲作嬈亂。即說偈言：
猶如空舍宅，牟尼心虛寂，於中而旋轉，佛身亦如是。無量凶惡龍，蚊虻蠅蚤等，普集食其身，不能動毛髮。破裂於虛空，傾覆於大地，一切眾生類，悉來作恐怖；刀矛槍利箭，悉來害佛身，如是諸暴害，不能傷一毛。 ^1089-4

時魔波旬作是念：沙門瞿曇已知我心。內懷憂慼，即沒不現。^1089-5

## 安眠經 ^s1090

如是我聞：一時，佛住王舍城、毘婆羅山、七葉樹林石室中。 ^1090-1

爾時，世尊夜起露地，或坐或經行，至後夜時，洗足入室，安身臥息，右脅著地，足足相累，繫念明相，正念、正智，作起覺想。 ^1090-2

時魔波旬作是念：沙門瞿曇住王舍城、毘婆羅山、七葉樹林石室中，夜起露地，若坐若行，至後夜時，洗足入室而〔坐〕，右脅臥息，足足相累，繫念明相，正念、正智，作起覺想；我今當往為作留難。 ^1090-3

化作年少，往住佛前，而說偈言：
為因我故眠，為是後邊故？多有錢財寶，何故守空閑？獨一無等侶，而著於睡眠？ ^1090-4

爾時，世尊作是念：惡魔波旬，欲作嬈亂。即說偈言：
不因汝故眠，非為最後邊，亦無多錢財，唯集無憂寶，哀愍世間故，右脅而臥息。覺亦不疑惑，眠亦不恐怖，若晝若復夜，無增亦無損，為哀眾生眠，故無有損減。正復以百槍，貫身常搖動，猶得安隱眠，已離內槍故。 ^1090-5

時魔波旬作是念：沙門瞿曇已知我心。內懷憂慼，即沒不現。^1090-6

## 瞿低迦經 ^s1091

如是我聞：一時，佛住王舍城、毘婆羅山、七葉樹林石室中。 ^1091-1

時有尊者瞿低迦，住王舍城、仙人山側黑石室中，獨一思惟，不放逸行，修自饒益。時受意解脫身作證，數數退轉，一二三四五六反退，還復得時受意解脫身作證，尋復退轉。 ^1091-2

彼尊者瞿低迦作是念：我獨一靜處思惟，不放逸行，精勤修習，以自饒益，時受意解脫身作證，而復數數退轉，乃至六反猶復退轉。我今當以刀自殺，莫令第七退轉。 ^1091-3

時魔波旬作是念：沙門瞿曇住王舍城、毘婆羅山側、七葉樹林石窟中，有弟子瞿低迦，住王舍城、仙人山側黑石室中，獨一靜處，專精思惟，得時受意解脫身作證，六反退轉而復還得。彼作是念：我已六反退而復還得，莫令我第七退轉，我寧以刀自殺，莫令第七退轉。若彼比丘以刀自殺者，莫令自殺，出我境界去，我今當往告彼大師。 ^1091-4

爾時，波旬執琉璃柄琵琶，詣世尊所，鼓絃說偈：
大智大方便，自在大神力，得熾然弟子，而今欲取死。大牟尼當制，勿令其自殺。何聞佛世尊，正法律聲聞，學其所不得，而取於命終！ ^1091-5

時魔說此偈已，世尊說偈答言：
波旬放逸種，以自事故來。堅固具足士，常住妙禪定，晝夜勤精進，不顧於性命。見三有可畏，斷除彼愛欲，已摧伏魔軍，瞿低般涅槃。 ^1091-6

波旬心憂惱，琵琶落於地，內懷憂慼已，即沒而不現。 ^1091-7

爾時，世尊告諸比丘：「汝等當來共至仙人山側黑石室所，觀瞿低迦比丘以刀自殺。」 ^1091-8

爾時，世尊與眾多比丘，往至仙人山側黑石室中，見瞿低迦比丘殺身在地。告諸比丘：「汝等見此瞿低迦比丘殺身在地不？」 ^1091-9

諸比丘白佛：「唯然已見，世尊！」 ^1091-10

佛告比丘：「汝等見瞿低迦比丘，周匝繞身黑闇煙起，充滿四方不？」 ^1091-11

比丘白佛：「已見，世尊！」 ^1091-12

佛告比丘：「此是惡魔波旬，於瞿低迦善男子身側，周匝求其識神。然比丘瞿低迦，以不住心執刀自殺。」 ^1091-13

爾時，世尊為瞿低迦比丘，受第一記。 ^1091-14

爾時，波旬而說偈言：
上下及諸方，遍求彼識神，都不見其處，瞿低何所之？ ^1091-15

爾時，世尊復說偈言：
如是堅固士，一切無所求，拔恩愛根本，瞿低般涅槃。 ^1091-16

佛說此經已，諸比丘聞佛所說，歡喜奉行。^1091-17

## 魔女經 ^s1092

如是我聞：一時，佛住鬱鞞羅聚落尼連禪河側，於菩提樹下，成佛未久。時魔波旬作是念：今沙門瞿曇，住鬱鞞羅聚落，尼連禪河側，於菩提樹下成佛未久，我當往彼為作留難。 ^1092-1

即化作年少，往住佛前而說偈言：
獨入一空處，禪思靜思惟，已捨國財寶，於此復何求？若求聚落利，何不習近人？既不習近人，終竟何所得！ ^1092-2

爾時，世尊作是念：惡魔波旬欲作嬈亂。即說偈言：
已得大財利，志足安寂滅，摧伏諸魔軍，不著於色欲。獨一而禪思，服食禪妙樂，是故不與人，周旋相習近。 ^1092-3

魔復說偈言：
瞿曇若自知，安隱涅槃道，獨善無為樂，何為強化人？ ^1092-4

佛復說偈答言：
非魔所制處，來問度彼岸，我則以正答，令彼得涅槃；
時得不放逸，不隨魔自在。 ^1092-5

魔復說偈言：
有石似凝膏，飛烏欲來食，竟不得其味，損觜還歸空。
我今亦如彼，徒勞歸天宮。 ^1092-6

魔說是已，內懷憂慼，心生變悔，低頭伏地，以指畫地。 ^1092-7

魔有三女：一名愛欲，二名愛念，三名愛樂。來至波旬所而說偈言：
父今何愁慼，士夫何足憂？我以愛欲繩，縛彼如調象。牽來至父前，令隨父自在。 ^1092-8

魔答女言：「彼已離恩愛，非欲所能招，已出於魔境，是故我憂愁。」 ^1092-9

時魔三女身放光燄，熾如雲中電，來詣佛所，稽首禮足，退住一面，白佛朝著衣持言：「我今歸世尊足下，〔供給使令〕。」 ^1092-10

爾時，世尊都不顧視，知如來離諸愛欲，心善解脫。如是第二、第三說。 ^1092-11

時三魔女自相謂言：「士夫有種種隨形愛欲，今當各各變化，作百種童女色，作百種初嫁色，作百種未產色，作百種已產色，作百種中年色，作百種宿年色。作此種種形類，詣沙門瞿曇所，作是言：今悉歸尊足下，供給使令。」 ^1092-12

作此議已，即作種種變化，如上所說。詣世尊所，稽首禮足，退住一面，白佛言：「世尊！我等今日歸尊足下，供給使令。」 ^1092-13

爾時，世尊都不顧念，如來法離諸愛欲。如是再三說已。 ^1092-14

時三魔女自相謂言：若未離欲士夫，見我等種種妙體，心則迷亂，欲氣衝擊，胸臆破裂，熱血熏面，然今沙門瞿曇，於我等所都不顧眄。如其如來離欲、解脫，得善解脫想，我等今日，當復各各說偈而問。復到佛前，稽首禮足，退住一面。 ^1092-15

愛欲天女即說偈言：
獨一禪寂默，捨俗錢財寶，既捨於世利，今復何所求？若求聚落利，何不習近人？竟不習近人，終竟何所得？ ^1092-16

佛說偈答言：
已得大財利，志足安寂滅，摧伏諸魔軍，不著於色欲。是故不與人，周旋相習近。 ^1092-17

愛念天女復說偈言：
多修何妙禪，而度五欲流？復以何方便，度於第六海？云何修妙禪，於諸深廣欲，得度於彼岸，不為愛所持？ ^1092-18

爾時，世尊說偈答言：
身得止息樂，心得善解脫，無為無所作，正念不傾動。了知一切法，不起諸亂覺，愛恚睡眠覆，斯等皆已離。如是多修習，得度於五欲，亦於第六海，悉得度彼岸。如是修習禪，於諸深廣欲，悉得度彼岸，不為彼所持。 ^1092-19

時愛樂天女復說偈言：
已斷除恩愛，淳厚積集欲，多生人淨信，得度於欲流，開發明智慧，超踰死魔境。 ^1092-20

爾時，世尊說偈答言：
大方便廣度，入如來法律，斯等皆已度，慧者復何憂！ ^1092-21

時三天女志願不滿，還詣其父魔波旬所。 ^1092-22

時魔波旬遙見女來，說偈弄之：
汝等三女子，自誇說堪能，咸放身光焰，如電雲中流。至大精進所，各現其容姿，反為其所破，如風飄其綿。欲以爪破山，齒齧破鐵丸，欲以髮藕絲，旋轉於大山，和合悉解脫，而望亂其心。若能縛風足，令月空中墮，以手抒大海，氣歔動雪山，和合悉解脫，亦可令傾動。於深巨海中，而求安足地，如來於一切，和合悉解脫，正覺大海中，求傾動亦然。 ^1092-23

時魔波旬弄三女已，即沒不現。^1092-24

## 淨不淨經 ^s1093

如是我聞：一時佛住鬱鞞羅處、尼連禪河側、大菩提樹下，初成佛道。 ^1093-1

天魔波旬作是念：此沙門瞿曇，在鬱鞞羅住處、尼連禪河側、菩提樹下，初成佛道，我今當往，為作留難。 ^1093-2

即自變身，作百種淨不淨色，詣佛所。 ^1093-3

佛遙見波旬百種淨不淨色，作是念：惡魔波旬作百種淨不淨色，欲作嬈亂。即說偈言：
長夜生死中，作淨不淨色，汝何為作此，不度苦彼岸？若諸身口意，不作留難者，魔所不能教，不隨魔自在。如是知惡魔，於是自滅去。 ^1093-4

時魔波旬作是念：沙門瞿曇已知我心。內懷憂慼，即沒不現。
〔長壽、河帝、及罝繈，睡眠、經行、大毒蛇。〕
〔無所為、求慹魔女，壞亂變形、及好惡。〕^1093-5

## 苦行經 ^s1094

如是我聞：一時，佛住鬱鞞羅處、尼連禪河側、菩提樹下，初成正覺。 ^1094-1

爾時，世尊獨一靜處，專心禪思。作如是念：我今解脫苦行，善哉！我今善解脫苦行。先修正願，今已果得無上菩提。 ^1094-2

時魔波旬作是念：今沙門瞿曇住鬱鞞羅處、尼連禪河側、菩提樹下，初成正覺，我今當往為作留難。 ^1094-3

即化作年少，住於佛前而說偈言：
大修苦行處，能令得清淨，而今反棄捨，於此何所求？欲於此求淨，淨亦無由得。 ^1094-4

爾時，世尊作是念：此魔波旬，欲作嬈亂。即說偈言：
知諸修苦行，皆與無義俱，終不獲其利，如弓但有聲。戒定聞慧道，我已悉修習，得第一清淨，其淨無有上。 ^1094-5

時魔波旬作是念：沙門瞿曇已知我心。內懷憂慼，即沒不現。^1094-6

## 乞食經 ^s1095

如是我聞：一時，佛住娑羅婆羅門聚落。 ^1095-1

爾時，世尊晨朝著衣持缽，入婆羅聚落乞食。 ^1095-2

時魔波旬作是念：今沙門瞿曇，晨朝著衣持缽，入婆羅聚落乞食。我今當往，先入其舍，語諸信心婆羅門長者，令沙門瞿曇空缽而出。 ^1095-3

時魔波旬隨逐佛後，作是唱言：「沙門！沙門！都不得食耶？」 ^1095-4

爾時，世尊作是念：惡魔波旬欲作嬈亂。即說偈言：
汝新於如來，獲得無量罪，汝謂呼如來，受諸苦惱耶？ ^1095-5

時魔波旬作是言：「瞿曇更入聚落，當令得食。」 ^1095-6

爾時，世尊而說偈言：
正使無所有，安樂而自活，如彼光音天，常以欣悅食。正使無所有，安樂而自活，常以欣悅食，不依於有身。 ^1095-7

時魔波旬作是念：沙門瞿曇已知我心。內懷憂慼，即沒不現。^1095-8

## 繩索經 ^s1096

如是我聞：一時，佛住〔波羅奈〕國、仙人住處、鹿野苑中。 ^1096-1

爾時，世尊告諸比丘：「我已解脫人天繩索，汝等亦復解脫人天繩索。汝等當〔遊〕行人間，多所過度，多所饒益，安樂人天，不須伴行，一一而去，我今亦往鬱鞞羅住處人間遊行。 ^1096-2

時魔波旬作是念：沙門瞿曇住〔波羅奈〕仙人住處、鹿野苑中，為諸聲聞如是說法：我已解脫人天繩索，汝等亦能。汝等各別人間教化，乃至我亦當至鬱鞞羅住處人間遊行。我今當往為作留難。 ^1096-3

即化作年少，住於佛前而說偈言：
不脫作脫想，謂呼已解脫，為大縛所縛，我今終不放。 ^1096-4

爾時，世尊作是念：惡魔波旬欲作嬈亂。即說偈言：
我已脫一切，人天諸繩索，已知汝波旬，即自消滅去。 ^1096-5

時魔波旬作是念：沙門瞿曇已知我心。內懷憂慼，即沒不現。^1096-6

## 說法經 ^s1097

如是我聞：一時，佛住釋氏石主釋氏聚落。 ^1097-1

時石主釋氏聚落，多人疫死。處處人民，若男、若女從四方來，受持三歸。其諸病人，若男、若女，若大、若小，皆因來者自稱名字：我某甲等，歸佛、歸法、歸比丘僧。舉村、舉邑，皆悉如是。 ^1097-2

爾時，世尊勤為聲聞說法。 ^1097-3

時諸信心歸三寶者，斯則皆生人、天道中。 ^1097-4

時魔波旬作是念：今沙門瞿曇住於釋氏石主、釋氏聚落，勤為四眾說法，我今當往為作留難。 ^1097-5

化作年少，往住佛前，而說偈言：
何為勤說法，教化諸人民？相違不相違，不免於驅馳。以有繫縛故，而為彼說法！ ^1097-6

爾時，世尊作是念：惡魔波旬欲作嬈亂。即說偈言：
汝夜叉當知！眾生群集生，諸有智慧者，孰能不哀愍！以有哀愍故，不能不教化，哀愍諸眾生，法自應如是。 ^1097-7

惡魔波旬作是念：沙門瞿曇已知我心。內懷憂慼，即沒不現。^1097-8

## 作王經 ^s1098

如是我聞：一時，佛住釋氏石主釋氏聚落。 ^1098-1

爾時，世尊獨一靜處，禪思思惟，作是念：頗有作王，能得不殺、不教人殺，一向行法、不行非法耶？ ^1098-2

時魔波旬作是念：今沙門瞿曇，住石主釋氏聚落，獨一禪思，作是念：頗有作王，不殺生、不教人殺，一向行法、不行非法耶？我今當往，為其說法。 ^1098-3

化作年少，往住佛前，作是言：「如是，世尊！如是，善逝！可得作王，不殺生，不教人殺，一向行法，不行非法。世尊今可作王！善逝今可作王！必得如意。」 ^1098-4

爾時，世尊作是念：惡魔波旬欲作嬈亂。而告魔言：「汝魔波旬！何故作是言：作王世尊，作王善逝，可得如意？」 ^1098-5

魔白佛言：「我面從佛聞，作是說：若四如意足修、習、多修習已，欲令雪山王變為真金，即作不異。世尊今有四如意足，修、習、多修習，令雪山王變為真金，如意不異。是故我白世尊：作王，世尊！作王，善逝！可得如意。」 ^1098-6

佛告波旬：「我都無心欲作國王，云何當作！我亦無心欲令雪山王變為真金，何由而變？」 ^1098-7

爾時，世尊即說偈言：
正使有真金，如雪山王者，一人得此金，亦復不知足。是故智慧者，金石同一觀。 ^1098-8

時魔波旬作是念：沙門瞿曇已知我心。內懷憂慼，即沒不現。^1098-9

## 眾多經 ^s1099

如是我聞：一時，佛住釋氏石主釋氏聚落。 ^1099-1

時有眾多比丘，集供養堂，為作衣事。 ^1099-2

時魔波旬作是念：今沙門瞿曇，住於釋氏石主釋氏聚落，眾多比丘集供養堂，為作衣故。我今當往，為作留難。 ^1099-3

化作少壯婆羅門像，作大縈髮，著獸皮衣，手執曲杖，詣供養堂，於眾多比丘前默然而住。須臾，語諸比丘言：「汝等年少出家，膚白髮黑，年在盛時，應受五欲，莊嚴自娛，如何違親背族，悲泣別離，信於非家，出家學道？何為捨現世樂，而求他世非時之樂？」 ^1099-4

諸比丘語婆羅門：「我不捨現世樂，求他世非時之樂，乃是捨非時樂，就現世樂。」 ^1099-5

波旬復問：〔云何捨非時樂，就現世樂？〕 ^1099-6

比丘答言：「如世尊說：他世樂少味多苦，少利多患。世尊說現世樂者，離諸熾然，不待時節，能自通達，於此觀察，緣自覺知。婆羅門！是名現世樂。」 ^1099-7

時婆羅門三反掉頭，瘖啞，以杖築地，即沒不現。 ^1099-8

時諸比丘即生恐怖，身毛皆豎，此是何等婆羅門像，來此作變？即詣佛所，稽首禮足，退坐一面，白佛言：「世尊！我等眾多比丘，集供養堂，為作衣故。有一盛壯婆羅門，縈髮大髻，來詣我所，作是言：汝等年少出家，如上廣說。乃至三反掉頭，瘖啞，以杖築地，即沒不現。我等即生恐怖，身毛皆豎，是何婆羅門像來作此變？」 ^1099-9

佛告諸比丘：「此非婆羅門，是魔波旬，來至汝所，欲作嬈亂。」 ^1099-10

爾時，世尊即說偈言：
凡生諸苦惱，皆由於愛欲，知世皆劍刺，何人樂於欲？覺世間有餘，皆悉為劍刺，是故黠慧者，當勤自調伏。巨積真金聚，猶如雪山王，一人受用者，意猶不知足。是故黠慧者，當修平等觀。 ^1099-11

佛說此經已，諸比丘聞佛所說，歡喜奉行。^1099-12

## 善覺經 ^s1100

如是我聞：一時，佛住釋氏石主釋氏聚落。 ^1100-1

時有尊者善覺，晨朝著衣持缽，入石主釋氏聚落乞食。食已，還精舍，舉衣缽，洗足已，持尼師壇，置右肩上，入林中，坐一樹下，修晝正受。作是念：「我得善利，於正法律出家學道。我得善利，遭遇大師如來、等正覺。我得善利，得在梵行、持戒備德賢善真實眾中。我今當得賢善命終，於當來世，亦當賢善。」 ^1100-2

時魔波旬作是念：今沙門瞿曇〔住〕石主釋氏聚落。有聲聞弟子，名曰善覺，著衣持缽，如上廣說，乃至賢善命終，後世亦賢。我今當往為作留難，化作大身，盛壯多力，見者怖畏，謂其力能翻發動大地，至善覺比丘所。 ^1100-3

善覺比丘遙見大身勇盛壯士，即生恐怖。從座起，詣佛所，稽首禮足，退住一面，白佛言：「世尊！我今晨朝著衣持缽，廣說如上，乃至賢善命終，後世亦賢。見有大身士夫，勇壯熾盛，力能動地，見生恐怖，心驚毛豎。」 ^1100-4

佛告善覺：「此非大身士夫，是魔波旬，欲作嬈亂。汝且還去，依彼樹下修前三昧，動作彼魔，因斯脫苦。」 ^1100-5

時尊者善覺，即還本處。至於晨朝，著衣持缽，入石主釋氏聚落乞食。食已，還精舍，如上廣說，乃至賢善命終，後世亦賢。 ^1100-6

時魔波旬復作是念：此沙門瞿曇住於釋氏，有弟子名曰善覺，如上廣說，乃至賢善命終，後世亦賢。我今當往，為作留難。復化作大身，勇壯熾盛，力能發地，往住其前。 ^1100-7

善覺比丘復遙見之，即說偈言：
我正信非家，而出家學道，於佛無價寶，正念繫心住。隨汝變形色，我心不傾動，覺汝為幻化，便可從此滅！ ^1100-8

時魔波旬作是念：是沙門已知我心。內懷憂慼，即沒不現。^1100-9

## 師子經 ^s1101

如是我聞：一時，佛住〔波羅奈〕國、仙人住處鹿野苑中。 ^1101-1

爾時，世尊告諸比丘：「如來聲聞作師子吼，說言已知、已知。不知如來、聲聞，於何等法已知，已知故作師子吼？謂苦聖諦，苦集聖諦，苦滅聖諦，苦滅道跡聖諦。」 ^1101-2

時天魔波旬作是念：沙門瞿曇住〔波羅奈〕國、仙人住處鹿野苑中，為諸聲聞說法，乃至已知四聖諦。我今當往，為作留難。 ^1101-3

化作年少，住於佛前，而說偈言：
何於大眾中，無畏師子吼，謂呼無有敵，望調伏一切？ ^1101-4

爾時，世尊作是念：惡魔波旬欲作嬈亂。即說偈言：
如來於一切，甚深正法律，方便師子吼，於法無所畏。若有智慧者，何故自憂怖？ ^1101-5

時魔波旬作是念：沙門瞿曇已知我心。內懷憂慼，即沒不現。^1101-6

## 缽經 ^s1102

如是我聞：一時，佛住王舍城、多眾踐蹈曠野中。與五百比丘眾俱，而為說法，以五百缽置於中庭。 ^1102-1

爾時，世尊為五百比丘，說五受陰生滅之法。 ^1102-2

時魔波旬作是念：沙門瞿曇住王舍城、多眾踐蹈曠野中，與五百比丘俱，乃至說五受陰是生滅法。我今當往，為作留難。 ^1102-3

化作大牛，往詣佛所，入彼五百缽間。諸比丘即驅，莫令壞缽。 ^1102-4

爾時，世尊告諸比丘：「此非是牛，是魔波旬欲作嬈亂。」即說偈言：
色受想行識，非我及我所，若知真實義，於彼無所著。心無所著法，超出色結縛，了達一切處，不住魔境界。 ^1102-5

佛說此經已，諸比丘聞佛所說，歡喜奉行。^1102-6

## 入處經 ^s1103

如是我聞：一時，佛住王舍城、多眾踐蹈曠野中。與六百比丘眾俱，為諸比丘說〔六觸入處〕，六觸集，六觸滅。 ^1103-1

時魔波旬作是念：今沙門瞿曇住王舍城、多眾踐蹈曠野，為六百比丘，說六觸入處，是集法，是滅法。我今當往，為作留難。 ^1103-2

化作壯士，大身勇盛，力能動地，來詣佛所。 ^1103-3

彼諸比丘，遙見壯士，身大勇盛，見生怖畏，身毛皆豎。共相謂言：彼為何等，形狀可畏！ ^1103-4

爾時，世尊告諸比丘：「此是惡魔，欲作嬈亂。」 ^1103-5

爾時，世尊即說偈言：
色聲香味觸，及第六諸法，愛念適可意，世間唯有此。此是最惡貪，能繫著凡夫，超越斯等者，是佛聖弟子，度於魔境界，如日無雲翳。 ^1103-6

時魔波旬作是念：沙門瞿曇已知我心。內懷憂慼，即沒不現。^1103-7

## 帝釋經 ^s1104

如是我聞：一時，佛住王舍城迦蘭陀竹園。 ^1104-1

爾時，世尊告諸比丘：「若能受持七種受者，以是因緣得生天帝釋處。謂天帝釋本為人時，供養父母；及家諸尊長；和顏軟語；不惡口；不兩舌；常真實言；於慳吝世間，雖在居家而不慳惜，行解脫施、勤施、常樂行施、施會供養、等施一切。」 ^1104-2

爾時，世尊即說偈言：
供養於父母，及家之尊長，柔和恭遜辭，離麤言兩舌，調伏慳吝心，常修真實語。彼三十三天，見行七法者，咸各作是言：當來生此天。 ^1104-3

佛說此經已，諸比丘聞佛所說，歡喜奉行。^1104-4

## 摩訶利經 ^s1105

如是我聞：一時，佛住鞞舍離國獼猴池側重閣講堂。 ^1105-1

時有離車，名摩訶利，來詣佛所，稽首佛足，退坐一面，白佛言：「世尊！見天帝釋不？」 ^1105-2

佛答言：「見。」 ^1105-3

離車復問：「世尊！見有鬼似帝釋形以不？」 ^1105-4

佛告離車：「我知天帝釋；亦知有鬼似天帝釋；亦知彼帝釋法，受持彼法緣故，得生帝釋處。離車！帝釋本為人時，供養父母，乃至行平等捨。」 ^1105-5

爾時，世尊即說偈言：
供養於父母，及家之尊長，柔和恭遜辭，離麤言兩舌，調伏慳吝心，常修真實語。彼三十三天，見行七法者，咸各作是言：當來生此天。 ^1105-6

佛說此經已，時摩訶利離車聞佛所說，歡喜隨喜，作禮而去。^1105-7

## 以何因經 ^s1106

如是我聞：一時，佛住鞞舍離國獼猴池側重閣講堂。 ^1106-1

時有異比丘，來詣佛所，稽首佛足，退住一面，白佛言：「世尊！何因何緣，釋提桓因名釋提桓因？」 ^1106-2a

佛告比丘：「釋提桓因本為人時，行於頓施沙門、婆羅門，貧窮困苦求生，行路乞，施以飲食、錢財、穀帛、華香、嚴具、床臥、燈明，以堪能故，名釋提桓因。」 ^1106-2b

比丘復白佛言：「世尊！何因何緣故釋提桓因復名富蘭陀羅？」 ^1106-3a

佛告比丘：「彼釋提桓因本為人時，數數行施，衣被、飲食乃至燈明，以是因緣故，名富蘭陀羅。」 ^1106-3b

比丘復白佛言：「何因何緣故復名摩伽婆？」 ^1106-4a

佛告比丘：「彼釋提桓因本為人時，名摩伽婆，故釋提桓因，即以本名名摩伽婆。」 ^1106-4b

比丘復白佛言：「何因何緣復名娑婆婆？」 ^1106-5a

佛告比丘：「彼釋提桓因本為人時，數以〔婆詵和衣〕布施供養，以是因緣故，釋提桓因名娑婆婆。」 ^1106-5b

比丘復白佛言：「世尊！何因何緣釋提桓因復名憍尸迦？」 ^1106-6a

佛告比丘：「彼釋提桓因本為人時，為憍尸族姓人，以是因緣故，彼釋提桓因復名憍尸迦。」 ^1106-6b

比丘問佛言：「世尊！何因何緣彼釋提桓因名舍脂缽低？」 ^1106-7a

佛告比丘：「彼阿修羅女，名曰舍脂，為天帝釋第一天后，是故帝釋名舍脂缽低。」 ^1106-7b

比丘白佛言：「世尊！何因何緣釋提桓因復名千眼？」 ^1106-8a

佛告比丘：「彼釋提桓因本為人時，聰明智慧，於一坐間思千種義，觀察稱量，以是因緣，彼天帝釋復名千眼。」 ^1106-8b

比丘白佛：「何因何緣彼釋提桓因復名因提利？」 ^1106-9a

佛告比丘：「彼天帝釋於諸三十三天為王、為主、以是因緣故，彼天帝釋名因提利。」 ^1106-9b

佛告比丘：「然彼釋提桓因本為人時，受持七種受，以是因緣得天帝釋。何等為七？釋提桓因本為人時，供養父母，乃至等行惠施，是為七種受，以是因緣為天帝釋。」 ^1106-10

爾時，世尊即說偈言，如上廣說。 ^1106-11

佛說此經已，諸比丘聞佛所說，歡喜奉行。^1106-12

## 夜叉經 ^s1107

如是我聞：一時，佛住鞞舍離國獼猴池側重閣講堂。 ^1107-1

爾時，世尊告諸比丘：「過去世時有一夜叉鬼，醜陋惡色，在帝釋空座上坐。三十三天見此鬼醜陋惡色，在帝釋空座上坐，見已咸各瞋恚。諸天如是極瞋恚已，彼鬼如是如是隨瞋恚、漸漸端正。 ^1107-2a

時三十三天往詣天帝釋〔所〕，白帝釋言：「憍尸迦！當知有一異鬼，醜陋惡色，在天王空座上坐。我等諸天，見彼鬼醜陋惡色，坐天王座，極生瞋恚，隨彼諸天瞋恚，彼鬼隨漸端正。」 ^1107-2b

釋提桓因告諸三十三天：「彼是瞋恚對治鬼。」 ^1107-2c

爾時，天帝釋自往彼鬼所，整衣服，偏袒右肩，合掌，三稱名字而言：「仁者！我是釋提桓因。」 ^1107-2d

隨釋提桓因如是恭敬下意，彼鬼如是如是隨漸醜陋，即復不現。 ^1107-2e

時釋提桓因自坐已，而說偈言：
人當莫瞋恚，見瞋莫瞋報，於惡莫生惡，當破壞憍慢，不瞋亦不害，名住賢聖眾。惡罪起瞋恚，堅住如石山，盛瞋恚能持，如制逸馬車，我說善御士，非謂執繩者。 ^1107-2f

佛告諸比丘：「釋提桓因於三十三天為自在王，歎說不瞋。汝等如是正信非家，出家學道，亦應讚歎不瞋，當如是學。」 ^1107-3

佛說此經已，諸比丘聞佛所說，歡喜奉行。^1107-4

## 得眼經 ^s1108

如是我聞：一時，佛住舍衛國祇樹給孤獨園。 ^1108-1

爾時，世尊晨朝著衣持缽，入舍衛城乞食。乞食已，還精舍，舉衣缽，洗足已，持尼師壇，著右肩上，至安陀林，布尼師壇，坐一樹下，入晝正受。 ^1108-2

爾時，祇桓中有兩比丘諍起，一人罵詈，一人默然。其罵詈者，即便改悔，懺謝於彼，而彼比丘不受其懺。以不受懺故。 ^1108-3

時精舍中眾多比丘，共相勸諫，高聲鬧亂。 ^1108-4

爾時，世尊以淨天耳過於人耳，聞祇桓中高聲鬧亂。聞已，從禪覺，還精舍，於大眾前敷座而坐。告諸比丘：「我今晨朝乞食，還至安陀林坐禪，〔入〕晝正受。聞精舍中高聲、大聲，紛紜鬧亂，竟為是誰？」 ^1108-5

比丘白佛：「此精舍中有二比丘諍起，一比丘罵，一者默然。時罵比丘尋向悔謝，而彼不受。緣不受故，多人勸諫，故致大聲、高聲鬧亂。」 ^1108-6

佛告比丘：「云何比丘愚癡之人，人向悔謝，不受其懺？若人懺而不受者，是愚癡人，長夜當得不饒益苦。 ^1108-7

諸比丘！過去世時，釋提桓因有三十三天共諍，說偈教誡言：
於他無害心，瞋亦不纏結，懷恨不經久，於瞋以不住。雖復瞋恚盛，不發於麤言，不求彼闕節，揚人之虛短。常當自防護，以義內省察，不怒亦不害，常與賢聖俱。若與惡人俱，剛彊猶山石，盛恚能自持，如制逸馬車，我說為善御，非謂執繩者。 ^1108-8

佛告諸比丘：「釋提桓因於三十三天為自在王，常行忍辱，亦復讚歎行忍者。汝等比丘！正信非家，出家學道，當行忍辱，讚歎忍辱，應當學！」 ^1108-9

佛說此經已，諸比丘聞佛所說，歡喜奉行。^1108-10

## 得善勝經 ^s1109

如是我聞：一時，佛住舍衛國祇樹給孤獨園。 ^1109-1

爾時，世尊告諸比丘：「過去世時，天、阿修羅對陣欲戰。釋提桓因語毘摩質多羅阿修羅王：「莫得各各共相殺害，但當論議，理屈者伏。」 ^1109-2a

毘摩質多羅阿修羅王言：「設共論議，誰當證知理之通塞？」 ^1109-2b

天帝釋言：「諸天眾中，自有智慧明記識者；阿修羅眾，亦復自有明記識者。」 ^1109-2c

毘摩質多羅阿修羅言：「可爾。」 ^1109-2d

釋提桓因言：「汝等可先立論，然後我當隨後立論，則不為難。」 ^1109-2e

時毘摩質多羅阿修羅王即說偈立論言：
我若行忍者，於事則有闕，愚癡者當言，怖畏故行忍。 ^1109-2f

釋提桓因說偈答言：
正使愚癡者，言恐怖故忍，及其不言者，於理何所傷！但自觀其義，亦觀於他義，彼我悉獲安，斯忍為最上。 ^1109-2g

毘摩質多羅阿修羅復說偈言：
若不制愚癡，愚癡則傷人，猶如兇惡牛，捨走逐觸人。執杖而強制，怖畏則調伏，是故堅持杖，折伏彼愚夫。 ^1109-2h

帝釋復說偈言：
我常觀察彼，制彼愚夫者，愚者瞋恚盛，智以靜默伏，不瞋亦不害，常與賢聖俱。惡罪起瞋恚，堅住如石山，盛瞋恚能持，如制逸馬車，我說善御士，非謂執繩者。 ^1109-2i

爾時，天眾中有天智慧者，阿修羅眾中有阿修羅智慧者，於此偈思惟、稱量、觀察，作是念：毘摩質多羅阿修羅所說偈，終竟長夜起於鬥訟戰諍，當知毘摩質多羅阿修羅王，教人長夜鬥訟戰諍。釋提桓因所說偈，長夜終竟息於鬥訟戰諍，當知天帝釋長夜教人息於鬥訟戰諍：當知帝釋善論得勝。」 ^1109-2j

佛告諸比丘：「釋提桓因以善論議，伏阿修羅。諸比丘！釋提桓因於三十三天為自在王，立於善論，讚歎善論，汝等比丘！亦應如是，正信非家，出家學道，亦當善論，讚歎善論，應當學！」 ^1109-3

佛說此經已，諸比丘聞佛所說，歡喜奉行。^1109-4

## 縛繫經 ^s1110

如是我聞：一時，佛住舍衛國祇樹給孤獨園。 ^1110-1

爾時，世尊告諸比丘：過去世時，有天帝釋，天阿修羅對陣欲戰，釋提桓因語三十三天眾言：「今日諸天與阿修羅軍戰，諸天得勝，阿修羅不如者，當生擒毘摩質多羅阿修羅王，以五繫縛，將還天宮。」 ^1110-2a

毘摩質多羅阿修羅王告阿修羅眾：「今日諸天、阿修羅共戰，若阿修羅勝，諸天不如者，當生擒釋提桓因，以五繫縛，將還阿修羅宮。」 ^1110-2b

當其戰時，諸天得勝，阿修羅不如。 ^1110-2c

時彼諸天捉得毘摩質多羅阿修羅王，以五繫縛，將還天宮，縛在帝釋斷法殿前門下。帝釋從此門入出之時，毘摩質多羅阿修羅縛在門側，瞋恚罵詈。 ^1110-2d

時帝釋御者，見阿修羅王身被五縛，在於門側，帝釋出入之時，輒瞋恚罵詈。見已，即便說偈白帝釋言：
釋今為畏彼，為力不足耶？能忍阿修羅，面前而罵辱。 ^1110-2e

帝釋即答言：
不以畏故忍，亦非力不足，何有黠慧人，而與愚夫對！ ^1110-2f

御者復白言：
若但行忍者，於事則有闕，愚癡者當言，畏怖故行忍，
是故當苦治，以智制愚癡。 ^1110-2g

帝釋答言：
我常觀察彼，制彼愚夫者，見愚者瞋盛，智以靜默伏。非力而為力，是彼愚癡力，愚癡違遠法，於道則無有。若使有大力，能忍於劣者，是則為上忍，無力何有忍！於他極罵辱，大力者能忍，是則為上忍，無力何所忍！於己及他人，善護大恐怖，知彼瞋恚盛，還自守靜默，於二義俱備，自利亦利他。謂言愚夫者，以不見法故，愚夫謂勝忍，重增其惡口，未知忍彼罵，於彼常得勝。於勝己行忍，是名恐怖忍；於等者行忍，是名忍諍忍；於劣者行忍，是則為上忍。 ^1110-2h

佛告諸比丘：「釋提桓因於三十三天為自在王，常行忍辱，讚歎於忍。汝等比丘！正信非家，出家學道，亦應如是行忍，讚歎於忍，應當學！」 ^1110-3

佛說經已，諸比丘聞佛所說，歡喜奉行。^1110-4

## 敬佛經 ^s1111

如是我聞：一時，佛住舍衛國祇樹給孤獨園。 ^1111-1

爾時，世尊告諸比丘：「過去世時，釋提桓因欲入園觀時，敕其御者，令嚴駕千馬之車，詣於園觀。御者奉敕，即嚴駕千馬之車。往白帝釋：唯俱尸迦！嚴駕已竟，唯王知時。 ^1111-2a

天帝釋即下常勝殿，東向合掌禮佛。 ^1111-2b

爾時，御者見即心驚毛堅，馬鞭落地。 ^1111-2c

時天帝釋見御者心驚毛豎，馬鞭落地，即說偈言：
汝見何憂怖，馬鞭落於地？ ^1111-2d

御者說偈白帝釋言：
見王天帝釋，為舍脂之夫，所以生恐怖，馬鞭落地者，常見天帝釋，一切諸大地，人天大小王，及四護世主，三十三天眾，悉皆恭敬禮。何處更有尊，尊於帝釋者！而今正東向，合掌修敬禮。 ^1111-2e

爾時，帝釋說偈答言：
我實於一切，世間大小王，及四護世主，三十三天眾，最為其尊主，故悉來恭敬。而復有世間，隨順等正覺，名號滿天師，故我稽首禮。 ^1111-2f

御者復白言：
是必世間勝，故使天王釋、恭敬而合掌，東向稽首禮。我今亦當禮，天王所禮者。 ^1111-2g

時天帝釋舍脂之夫，說如是偈，禮佛已，乘千馬車，往詣園觀。」 ^1111-2h

佛告諸比丘：「彼天帝釋於三十三天為自在王，尚恭敬佛，亦復讚歎恭敬於佛。汝等比丘！正信非家，出家學道，亦應如是恭敬於佛，亦當讚歎恭敬佛者，應當學！」 ^1111-3

佛說此經已，諸比丘聞佛所說，歡喜奉行。^1111-4

## 敬法經 ^s1112

如是我聞：一時，佛住舍衛國祇樹給孤獨園，廣說如上。 ^1112-1

差別者：爾時，帝釋下常勝殿，合掌東向敬禮尊法。 ^1112-2

乃至佛說此經已，諸比丘聞佛所說，歡喜奉行。^1112-3

## 敬法經 ^s1112

如是我聞：一時，佛住舍衛國祇樹給孤獨園，如上廣說。 ^1112-1

差別者：爾時，帝釋說偈答御者言：
我實為大地，世間大小王，及四護世主，三十三天眾，如是等一切，悉尊重恭敬。然復有淨戒，長夜入正受，正信而出家，究竟諸梵行，故我於彼所，尊重恭敬禮。又調伏貪恚，超越愚癡境，修學不放逸，亦恭敬禮彼。貪欲瞋恚癡，悉已永不著，漏盡阿羅漢，復應敬禮彼。若復在居家，奉持於淨戒，如法修布薩，亦復應敬禮。 ^1112-2a

御者白帝釋言：「是必世間勝，故天王敬禮，我亦當如是，隨天王恭敬。」 ^1112-2b

「諸比丘！彼天帝釋舍脂之夫，敬禮法、僧，亦復讚歎禮法、僧者。汝等已能正信非家，出家學道，亦當如是敬禮法、僧，當復讚歎禮法、僧者。」 ^1112-3

佛說此經已，諸比丘聞佛所說，歡喜奉行。^1112-4

## 敬僧經 ^s1113

如是我聞：一時，佛住舍衛國祇樹給孤獨園。 ^1113-1

爾時，世尊告諸比丘：「過去世時，有天帝釋，欲入園觀，王敕御者，令嚴駕千馬之車。 ^1113-2a

御者受教，即嚴駕已，還白帝釋：乘已嚴駕，惟王知時。 ^1113-2b

爾時，帝釋從常勝殿來下，周向諸方，合掌恭敬。 ^1113-2c

時彼御者見天帝釋從殿來下，住於中庭，周向諸方，合掌恭敬，見已驚怖，馬鞭落地，而說偈言：
諸方唯有人，臭穢胞胎生，神處穢死屍，飢渴常燋然。何故憍尸迦，故重於非家？為我說其義，飢渴願欲聞。 ^1113-2d

時天帝釋說偈答言：
我正恭敬彼，能出非家者，自在遊諸方，不計其行止。城邑國土色，不能累其心，不畜資生具，一往無欲定，往則無所求，唯無為為樂，言則定善言，不言則寂定。諸天阿修羅，各各共相違；人間自共諍，相違亦如是。唯有出家者，於諸諍無諍，於一切眾生，放捨於刀杖。於財離財色，不醉亦不荒，遠離一切惡，是故敬禮彼。 ^1113-2e

是時御者復說偈言：
天王之所敬，是必世間勝，故我從今日，當禮出家人。 ^1113-2f

如是說已，天帝釋敬禮諸方一切僧畢，昇於馬車，遊觀園林。」 ^1113-2g

佛告比丘：「彼天帝釋於三十三天為自在王，而常恭敬眾僧，亦常讚歎恭敬僧功德。汝等比丘！正信非家，出家學道，亦當如是恭敬眾僧，亦當讚歎敬僧功德。」 ^1113-3

佛說此經已，諸比丘聞佛所說，歡喜奉行。
〔帝釋、摩訶離，以何因、夜叉，得眼、得善勝。〕
〔縛繫及敬佛，敬法、禮僧十。〕^1113-4

## 宿毘梨經 ^s1114

如是我聞：一時，佛住舍衛國祇樹給孤獨園。 ^1114-1

爾時，世尊告諸比丘：「過去世時，阿修羅王興四種兵：象兵、馬兵、車兵、步兵，〔與〕三十三天欲共鬥戰。 ^1114-2a

時天帝釋聞阿修羅王，興四種兵：象兵、馬兵、車兵、步兵，來欲共戰。聞已，即告宿毘梨天子言：阿公知不？阿修羅興四種兵：象兵、馬兵、車兵、步兵，欲與三十三天共戰。阿公可敕三十三天，興四種兵：象兵、馬兵、車兵、步兵，與彼阿修羅共戰。 ^1114-2b

爾時，宿毘梨天子受帝釋教，還自天宮，慢緩寬縱，不勤方便。阿修羅眾已出在道路。 ^1114-2c

帝釋聞已，復告宿毘梨天子：阿公！阿修羅軍已在道路。阿公可速告令，起四種兵，與阿修羅戰。 ^1114-2d

宿毘梨天子受帝釋教已，即復還宮，懈怠寬縱。 ^1114-2e

時阿修羅王軍已垂至，釋提桓因聞阿修羅軍已在近路，復告宿毘梨天子：阿公知不？阿修羅軍已在近路。阿公速告諸天，起四種兵。 ^1114-2f

時宿毘梨天子即說偈言：
若有不起處，無為安隱樂，得如是處者，無作亦無憂。當與我是處，令我得安隱。 ^1114-2g

爾時，帝釋說偈答言：
若有不起處，無為安隱樂，若得是處者，無作亦無憂。汝得是處者，亦應將我去。 ^1114-2h

宿毘梨天子復說偈言：
若處無方便，不起安隱樂，若得彼處者，無作亦無憂。當與我是處，令我得安隱。 ^1114-2i

時天帝釋復說偈答言：
若處無方便，不起安隱樂，若人得是處，無作亦無憂。汝得是處者，亦應將我去。 ^1114-2j

宿毘梨天子復說偈言：
若處不放逸，不起安隱樂，若人得是處，無作亦無憂。當與我是處，令得安隱樂。 ^1114-2k

時天帝釋復說偈言：
若處不放逸，不起安隱樂，若人得是處，無作亦無憂。汝得是處者，亦應將我去。 ^1114-2l

宿毘梨復說偈言：
懶惰無所起，不知作已作，行欲悉皆會，當與我是處。 ^1114-2m

時天帝釋復說偈言：
懶惰無所起，得究竟安樂，汝得彼處者，亦應將我去。 ^1114-2n

宿毘梨天子復說偈言：
無事亦得樂，無作亦無憂，若與我是處，令我得安樂。 ^1114-2o

天帝釋復說偈言：
若見若復聞，眾生無所作，汝得是處者，亦應將我去。汝若畏所作，不念於有為，但當速淨除，涅槃之徑路。 ^1114-2p

時宿毘梨天子，嚴四兵：象兵、馬兵、車兵、步兵，與阿修羅戰，摧阿修羅眾，諸天得勝，還歸天宮。」 ^1114-2q

佛告諸比丘：「釋提桓因興四種兵，與阿修羅戰，精勤得勝。 ^1114-3

諸比丘！釋提桓因於三十三天為自在王，常以精勤方便，亦常讚歎精勤之德。 ^1114-4

汝等比丘！正信非家，出家學道，當勤精進，讚歎精勤。」 ^1114-5

佛說此經已，諸比丘聞佛所說，歡喜奉行。^1114-6

## 仙人經 ^s1115

如是我聞：一時，佛住舍衛國祇樹給孤獨園。 ^1115-1

爾時，世尊告諸比丘：「過去世時，有一聚落，有諸仙人，於聚落邊空閑處住止。 ^1115-2a

時有諸天、阿修羅，去聚落不遠，對陣戰鬥。 ^1115-2b

爾時，毘摩質多羅阿修羅王，除去五飾：脫去天冠，卻傘蓋，除劍刀，屏寶拂，脫革屣，至彼仙人住處。入於門內，周向看視，不顧眄諸仙人，亦不問訊，看已還出。 ^1115-2c

時有一仙人，遙見毘摩質多羅阿修羅王，除去五飾，入園看已還出。見已，語諸仙人言：此何等人？有不調伏色、不似人形，非威儀法，似田舍兒，非長者子。除去五飾，入於園門，高視觀看，亦不顧眄問訊諸仙人。 ^1115-2d

有一仙人答言：此是毘摩質多羅阿修羅王，除去五飾，觀看而去。 ^1115-2e

彼仙人言：此非賢士，不好、不善，非賢、非法。除去五飾，來入園門，看已還去，亦不顧眄問訊諸仙人。以是故，當知天眾增長，阿修羅損減。 ^1115-2f

時釋提桓因，除去五飾，入仙人住處，與諸仙人面相問訊慰勞，然後還出。 ^1115-2g

復有仙人，見天帝釋除去五飾，入於園門，周遍問訊。見已，問諸仙人：此是何人？入於園林，有調伏色，有可適人色，有威儀色，非田舍兒，似族姓子。除去五飾，來入園門，周遍問訊，然後還出。 ^1115-2h

有仙人答言：此是天帝釋，除去五飾，來入園門，周遍問訊，然後還去。 ^1115-2i

彼仙人言：此是賢士，善好、真實，威儀法，除去五飾，來入園門，周遍問訊，然後還去。以是當知，天眾增長，阿修羅眾損減。 ^1115-2j

時毘摩質多羅阿修羅王，聞仙人稱歎諸天，聞已瞋恚熾盛。 ^1115-2k

時彼空處仙人，聞阿修羅王瞋恚熾盛，往詣毘摩質多羅阿修羅王所而說偈言：
仙人故來此，求乞施無畏。汝能施無畏，賜牟尼恩教！ ^1115-2l

毘摩質多羅以偈答言：
於汝仙人所，無有施無畏。違背阿修羅，習近帝釋故，於此諸無畏，當遺以恐怖。 ^1115-2m

仙人復說偈言：
隨行殖種子，隨類果報生，來乞於無畏，遺之以恐怖，當獲無盡畏，施畏種子故。 ^1115-2n

時諸仙人，於毘摩質多羅阿修羅王面前，說咒已，凌虛而逝。 ^1115-2o

即於是夜，毘摩質多羅阿修羅王心驚三起，眠中聞惡聲言：釋提桓因興四種兵，與阿修羅戰。驚覺恐怖，慮戰必敗，退走而還阿修羅宮。 ^1115-2p

時天帝釋敵退，得勝已，詣彼空閑仙人住處，禮諸仙人足已，退於西面。諸仙人前，東向而坐。 ^1115-2q

時東風起，有異仙人即說偈言：
今此諸牟尼，出家來日久，腋下流汗臭，莫順坐風下。千眼可移坐，此臭難可堪。 ^1115-2r

時天帝釋說偈答言：
種種眾香華，結以為華鬘，今之所聞香，其香復過是。寧久聞斯香，未曾生厭患。 ^1115-2s

佛告諸比丘：「彼天帝釋於三十三天為自在王，恭敬出家人，亦常讚歎出家人，亦常讚歎恭敬之德。汝等比丘！正信非家，出家學道，常應恭敬諸梵行者，亦當讚歎恭敬之德。」 ^1115-3

佛說此經已，諸比丘聞佛所說，歡喜奉行。^1115-4

## 滅瞋經 ^s1116

如是我聞：一時，佛住舍衛國祇樹給孤獨園。 ^1116-1

時天帝釋晨朝來詣佛所，稽首佛足。以帝釋神力，身諸光明，遍照祇樹精舍。 ^1116-2

時釋提桓因，說偈問佛言：
為殺於何等，而得安隱眠？為殺於何等，而得無憂畏？為殺何等法，瞿曇所讚歎？ ^1116-3

爾時，世尊說偈答言：
害兇惡瞋恚，而得安隱眠。害兇惡瞋恚，心得無憂畏。瞋恚為毒根，滅彼苦種子，滅彼苦種子，而得無憂畏。彼苦種滅故，賢聖所稱歎。 ^1116-4

爾時，釋提桓因聞佛所說，歡喜隨喜，作禮而去。^1116-5

## 月八日經 ^s1117

如是我聞：一時，佛住舍衛國祇樹給孤獨園。 ^1117-1

爾時，世尊告諸比丘：「於月八日，四大天王敕遣大臣，按行世間：為何等人供養父母、沙門、婆羅門、宗親、尊重，作諸福德？見今世惡畏、後世罪，行施作福，受持齋戒？於月八日、十四日、十五日，及神變月，受戒布薩。至十四日，遣太子下觀察世間：為何等人供養父母，乃至受戒布薩？至十五日，四大天王自下世間，觀察眾生：為何等人供養父母，乃至受戒布薩？ ^1117-2

諸比丘！爾時，世間無有多人供養父母，乃至受戒布薩者，時四天王即往詣三十三天集法講堂，白天帝釋：天王當知！今諸世間，無有多人供養父母，乃至受戒布薩。時三十三天眾聞之不喜，轉相告語：今世間人不賢、不善，不好、不類，無真實行，不供養父母，乃至不受戒布薩。緣斯罪故，諸天眾減，阿修羅眾當漸增廣。 ^1117-3

諸比丘！爾時，世間若復多人供養父母，乃至受戒布薩者，四天王至三十三天集法講堂，白天帝釋：天王當知！今諸世間，多有人民供養父母，乃至受戒布薩。時三十三天心皆歡喜，轉相告語：今諸世間〔賢善〕，真實、如法，多有人民供養父母，乃至受戒布薩。緣斯福德，阿修羅眾減，諸天眾增廣。時天帝釋知諸天眾皆歡喜已，即說偈言：
若人月八日，十四十五日，及神變之月，受持八支齋，
如我所修行，彼亦如是修。 ^1117-4

爾時，世尊告諸比丘：「彼天帝釋所說偈言：
若人月八日，十四十五日，及神變之月，受持八支齋，如我所修行，彼亦如是修。 ^1117-5a

此非善說，所以者何？彼天帝釋自有貪、恚、癡患，不脫生老病死、憂悲惱苦故。 ^1117-5b

若阿羅漢比丘，諸漏已盡，所作已作，離諸重擔，斷諸有結，心善解脫，說此偈言：
若人月八日，十四十五日，及神變之月，受持八支齋，如我所修行，彼亦如是修。 ^1117-6a

如是說者，則為善說。
所以者何？阿羅漢比丘離貪、恚、癡，已脫生老病死、憂悲惱苦，是故此偈則為善說。」 ^1117-6b

佛說此經已，諸比丘聞佛所說，歡喜奉行。^1117-7

## 病經 ^s1118

如是我聞：一時，佛住舍衛國祇樹給孤獨園。 ^1118-1

爾時，世尊告諸比丘：「過去世時，毘摩質多羅阿修羅王，疾病困篤，往詣釋提桓因所，語釋提桓因言：憍尸迦當知！我今疾病困篤，為我療治，令得安隱。 ^1118-2a

釋提桓因語毘摩質多羅阿修羅言：汝當授我幻法，我當療治汝病，令得安隱。 ^1118-2b

毘摩質多羅阿修羅語帝釋言：我當還問諸阿修羅眾，聽我者，當授帝釋阿修羅幻法。 ^1118-2c

爾時，毘摩質多羅阿修羅，即往至諸阿修羅眾中，語諸阿修羅言：諸人當知！我今疾病困篤，往詣釋提桓因所，求彼治病。彼語我言：汝能授我阿修羅幻法者，當治汝病，令得安隱。我今當往，為彼說阿修羅幻法。 ^1118-2d

時有一詐偽阿修羅，語毘摩質多羅阿修羅：其彼天帝釋，質直好信，不虛偽，但語彼言：天王！此阿修羅幻法，若學者令人墮地獄，受罪無量百千歲。彼天帝釋必當息意，不復求學，當言汝去，令汝病差，可得安隱。 ^1118-2e

時毘摩質多羅阿修羅復往帝釋所，說偈白言：
千眼尊天王，阿修羅幻術，皆是虛誑法，令人墮地獄，無量百千歲，受苦無休息。 ^1118-2f

時天帝釋語毘摩質多羅阿修羅言：止！止！如是幻術，非我所須。汝且還去，令汝身病寂滅休息，得力安隱。」 ^1118-2g

佛告諸比丘：「釋提桓因於三十三天為自在王，長夜真實，不幻、不偽，賢善、質直。汝等比丘！正信非家，出家學道，亦應如是不幻、不偽，賢善、質直，當如是學。」 ^1118-3

佛說此經已，諸比丘聞佛所說，歡喜奉行。^1118-4

## 婆稚經 ^s1119

如是我聞：一時，佛住舍衛國祇樹給孤獨園。 ^1119-1

爾時，〔有天帝釋〕及鞞盧闍那子婆稚阿修羅王，有絕妙之容，於晨朝時，俱詣佛所，稽首佛足，退坐一面。 ^1119-2

時天帝釋及鞞盧闍那子婆稚阿修羅王，身諸光明，普照祇樹給孤獨園。 ^1119-3

爾時，鞞盧闍那阿修羅王說偈白佛：
人當勤方便，必令利滿足；是利滿足已，何須復方便？ ^1119-4

時天帝釋復說偈言：
若人勤方便，必令利滿足；是利滿足已，修忍無過上。 ^1119-5

說是偈已，俱白佛言：世尊！何者善說？」 ^1119-6

世尊告言：「汝等所說，二說俱善。然今汝等復聽我說：
一切眾生類，悉皆求己利，彼彼諸眾生，各自求所應。世間諸和合，及與第一義，當知世和合，則為非常法。若人勤方便，必令利滿足，是利滿足已，修忍無過上。 ^1119-7

爾時，天帝釋及毘盧闍那子婆稚阿修羅王，聞佛所說：歡喜隨喜，作禮而去。 ^1119-8

爾時，世尊告諸比丘：「釋提桓因於三十三天為自在王，修行於忍，讚歎於忍。汝等比丘！正信非家，出家學道，亦應如是修行於忍，讚歎於忍。」 ^1119-9

佛說此經已，諸比丘聞佛所說，歡喜奉行。^1119-10

## 誓約經 ^s1120

如是我聞：一時，佛住舍衛國祇樹給孤獨園。 ^1120-1

爾時，世尊告諸比丘：「過去世時，有天帝釋，白佛言：世尊！我今受如是戒，乃至佛法住世，盡其形壽，有惱我者，要不反報加惱於彼。 ^1120-2a

時毘摩質多羅阿修羅王，聞天帝釋受如是戒，乃至佛法住世，盡其形壽，有惱我者，我不反報加惱於彼。聞已，執持利劍，逆道而來。 ^1120-2b

時天帝釋遙見毘摩質多羅阿修羅王，執持利劍，逆道而來，即遙告言：阿修羅住！縛汝勿動。 ^1120-2c

毘摩質多羅阿修羅王，即不得動，語帝釋言：汝今豈不受如是戒，若佛法住世，盡其形壽，有惱我者，必不還報耶？ ^1120-2d

天帝釋答言：我實受如是戒，但汝〔自〕住受縛。 ^1120-2e

阿修羅言：今且放我。 ^1120-2f

帝釋答言：汝若約誓不作亂者，然後放汝。 ^1120-2g

阿修羅言：放我，當如法作。 ^1120-2h

帝釋答言：先如法作，然後放汝。 ^1120-2i

時毘摩質多羅阿修羅王即說偈言：
貪欲之所趣，及瞋恚所趣，妄語之所趣，謗毀賢聖趣，我若嬈亂者，趣同彼趣趣。 ^1120-2j

釋提桓因復告言：放汝令去，隨汝所安。 ^1120-2k

爾時，天帝釋令阿修羅王作約誓已，往詣佛所，稽首佛足，退坐一面，白佛言：世尊！我於佛前受如是戒，乃至佛法住世，盡其形壽，有惱我者，我不反報。毘摩質多羅阿修羅王，聞我受戒，手持利劍，隨路而來。我遙見已，語言：阿修羅住！住！縛汝勿動。彼阿修羅言：汝不受戒耶？我即答言：我實受戒，且汝今住，縛汝勿動。彼即求脫，我告彼言：若作約誓不作亂者，當令汝脫。阿修羅言：且當放我，當說約誓。我即告言：先說約誓，然後放汝。彼即說偈，作約誓言：
貪欲之所趣，及瞋恚所趣，妄語之所趣，謗毀賢聖趣，
我若作嬈亂，趣同彼趣趣。
如是世尊！我要彼阿修羅王令說約誓，為是法不？彼阿修羅復為嬈亂不？ ^1120-2l

佛告天帝釋：善哉！善哉！汝要彼約誓，如法不違；彼亦不復敢作嬈亂。 ^1120-2m

爾時，天帝釋聞佛所說，歡喜隨喜，作禮而去。」 ^1120-2n

爾時，世尊告諸比丘：「彼天帝釋於三十三天為自在王，不為嬈亂，亦常讚歎不嬈亂法。汝等比丘！正信非家，出家學道，亦應如是行不嬈亂，亦當讚歎不擾亂法。」 ^1120-3

佛說此經已，諸比丘聞佛所說，歡喜奉行。^1120-4

## 釋氏經 ^s1121

如是我聞：一時，佛住迦毗羅衛國尼拘律園。 ^1121-1

時有眾多釋氏，來詣佛所，稽首禮足，退坐一面。 ^1121-2

爾時，世尊告諸釋氏：「汝等諸瞿曇！於法齋日及神足月，受持齋戒，修功德不？」 ^1121-3

諸釋氏白佛言：「世尊！我等於諸齋日，有時得受齋戒。有時不得。於神足月，有時齋戒。修諸功德，有時不得。」 ^1121-4

佛告諸釋氏：「瞿曇！汝等不獲善利，汝等是憍慢者、煩惱人、憂悲人、惱苦人，何故於諸齋日，或得齋戒或不得？於神足月，或得齋戒作諸功德或不得？諸瞿曇！譬人求利，日日增長：一日一錢，二日兩錢，三日四錢，四日八錢，五日十六錢，六日三十二錢，如是士夫日常增長，八日、九日，乃至一月，錢財轉增廣耶？」 ^1121-5

長者白佛：「如是，世尊！」 ^1121-6

佛告釋氏：「云何瞿曇！如是士夫錢財轉增，當得自然錢財增廣。〔無直心者，諂、幻，復欲令我於十年中教化，則能〕一向喜樂，心樂多住禪定，寧得以不？」 ^1121-7

釋氏答言：「不也，世尊！」 ^1121-8

佛告釋氏：「若得九年、八年、七年、六年、五年、四年、三年、二年、一年喜樂，心樂多住禪定以不？」 ^1121-9

釋氏答言：「不也，世尊！」 ^1121-10

佛告釋氏：「且置年歲，寧得十月、九月、八月、乃至一月喜樂，心樂多住禪定以不？復置一月，寧得十日、九日、八日、乃至一日一夜喜樂，心樂禪定多住以不？」 ^1121-11

釋氏答言：「不也，世尊！」 ^1121-12

佛告釋氏：「我今語汝：我聲聞中，有直心者、不諂、不幻，我於彼人十年教化，以是因緣，彼人則能百千萬歲一向喜樂，心樂多住禪定，斯有是處。復置十年，若九年、八年、乃至一年，十月、九月乃至一月，十日、九日乃至一日一夜。我〔日暮〕教化，至其明旦能令勝進；晨朝教化，乃至日暮能令勝進。以是因緣，得百千萬歲一向喜樂，心樂多住禪定，成就二果：或斯陀含果、阿那含果，以彼士夫先得須陀洹故。」 ^1121-13

釋氏白佛：「善哉世尊！我從今日，於諸齋日當修齋戒，乃至八支；於神足月，受持齋戒，隨力惠施，修諸功德。」 ^1121-14

佛告釋氏：「善哉瞿曇！為真實要。」 ^1121-15

佛說此經已，時諸釋種聞佛所說，歡喜隨喜，作禮而去。^1121-16

## 疾病經 ^s1122

如是我聞：一時，佛住迦毗羅衛國尼拘律園中。 ^1122-1

時有眾多釋氏，集論議堂，作如是論議。 ^1122-2

時有釋氏語釋氏難提：「我有時得詣如來恭敬供養，有時不得；有時得親近供養知識比丘，有時不得。又復不知有諸智慧優婆塞，有餘智慧優婆塞、智慧優婆夷疾病困苦，復云何教化、教誡說法？今當共往詣世尊所，問如此義，如世尊教，當受奉行。」 ^1122-3

爾時，難提與諸釋氏，俱詣佛所，稽首禮足，退住一面，白佛言：「世尊！我等諸釋氏，集論議堂，作如是論議：有諸釋氏語我言：難提！我等或時見如來恭敬供養，或時不見；或時往見諸知識比丘親近供養，或時不得。如是廣說，乃至如佛所教誡，當受奉行。我等今日請問世尊：若智慧優婆塞，有餘智慧優婆塞、優婆夷疾病困苦，云何教化、教誡說法？」 ^1122-4

佛告難提：「若有智慧優婆塞，當詣餘智慧優婆塞、優婆夷疾病困苦者所，以三種穌息處而教授之，言：仁者！汝當成就於佛不壞淨，於法、僧不壞淨。以是三種穌息處而教授已。 ^1122-5

當復問言：汝顧戀父母不？ ^1122-6

彼若有顧戀父母者，當教令捨，當語彼言：汝顧戀父母，得活者可顧戀耳，既不由顧戀而得活，用顧戀為？ ^1122-7

彼若言：不顧戀父母者，當歎善隨喜。 ^1122-8

當復問言：汝於妻子、奴僕、錢財、諸物，有顧念不？ ^1122-9

若言顧念，當教令捨，如捨顧戀父母法。 ^1122-10

若言不顧念，歎善隨喜。 ^1122-11

當復問言：汝於人間五欲顧念以不？ ^1122-12

若言顧念，當為說言：人間五欲，惡露不淨，敗壞臭處，不如天上勝妙五欲。教令捨離人間五欲，教令志願天上五欲。 ^1122-13

若復彼言：心已遠離人間五欲，先已顧念天勝妙欲。歎善隨喜。 ^1122-14

復語彼言：天上妙欲，無常、苦、空、變壞之法。諸天上有身，勝天五欲。 ^1122-15

若言已捨顧念天欲，顧念有身勝欲。歎善隨喜。 ^1122-16

當復教言：有身之欲，亦復無常、變壞之法，有行滅涅槃、出離之樂，汝當捨離有身顧念，樂於涅槃寂滅之樂，為上為勝！彼聖弟子已能捨離有身顧念，樂涅槃者，歎善隨喜。如是難提！彼聖弟子，先後次第教誡教授，令得不起、涅槃，猶如比丘百歲壽命，解脫涅槃。」 ^1122-17

佛說此經已，釋氏難提等聞佛所說，歡喜隨喜，作禮而去。^1122-18

## 菩提經 ^s1123

如是我聞：一時，佛住迦毘羅衛國尼拘律園中。 ^1123-1

時有釋氏，名曰菩提，來詣佛所，稽首佛足，退坐一面，白佛言：「善哉世尊！我等快得善利，得為世尊親屬。」 ^1123-2

佛告菩提：「莫作是語，我得善利，得與世尊親屬！〔菩提〕！所謂善利者，於佛不壞淨，於法、僧不壞淨，聖戒成就。是故菩提！當作是學：我當於佛不壞淨，於法、僧不壞淨，聖戒成就。」 ^1123-3

佛說此經已，釋氏菩提聞佛所說，歡喜隨喜，作禮而去。^1123-4

## 往生經 ^s1124

如是我聞：一時，佛住迦毗羅衛國尼拘律園中。 ^1124-1

爾時，世尊告諸比丘：「若聖弟子，得於佛不壞淨成就時，若彼諸天，先得於佛不壞淨戒成就因緣往生者，皆大歡喜歎言：我以得於佛不壞淨成就因緣故來生於此善趣天上，彼聖弟子今得於佛不壞淨成就，以是因緣亦當復來生此善趣天中。 ^1124-2a

於法、僧不壞淨，聖戒成就，亦如是說。」 ^1124-2b

佛說此經已，諸比丘聞佛所說，歡喜奉行。^1124-3

## 須陀洹經 ^s1125

如是我聞：一時，佛住舍衛國祇樹給孤獨園。 ^1125-1

爾時，世尊告諸比丘：「有四種須陀洹道分：親近善男子、聽正法、內正思惟、法次法向。」 ^1125-2

佛說此經已，諸比丘聞佛所說，歡喜奉行。^1125-3

## 須陀洹經 ^s1126

如是我聞：一時，佛住舍衛國祇樹給孤獨園。 ^1126-1

爾時，世尊告諸比丘：「有四須陀洹分。何等為四？ ^1126-2

謂於佛不壞淨，於法、僧不壞淨，聖戒成就，是名須陀洹分。」 ^1126-3

佛說此經已，諸比丘聞佛所說，歡喜奉行。^1126-4

## 四法經 ^s1127

如是我聞：一時，佛住舍衛國祇樹給孤獨園。 ^1127-1

爾時，世尊告諸比丘：「若有成就四法者，當知是須陀洹。何等為四？ ^1127-2

謂於佛不壞淨，於法、僧不壞淨，聖戒成就。 ^1127-3

是名四法成就者，當知是須陀洹。」 ^1127-4

佛說此經已，諸比丘聞佛所說，歡喜奉行。 ^1127-5

如不分別說，如是分別：比丘、比丘尼、式叉摩尼、沙彌、沙彌尼、優婆塞、優婆夷，成就四法者，當知是須陀洹，一一經如上說。^1127-6

## 四果經 ^s1128

如是我聞：一時，佛住舍衛國祇樹給孤獨園。 ^1128-1

爾時，世尊告諸比丘：「有四沙門果。何等為四？ ^1128-2

謂須陀洹果、斯陀含果、阿那含果、阿羅漢果。」 ^1128-3

佛說此經已，諸比丘聞佛所說，歡喜奉行。^1128-4

## 四果經 ^s1129

如是我聞：一時，佛住舍衛國祇樹給孤獨園。 ^1129-1

爾時，世尊告諸比丘：「有四沙門果。何等為四？ ^1129-2

謂須陀洹果、斯陀含果、阿那含果、阿羅漢果。 ^1129-3

何等為須陀洹果？謂三結斷，是名須陀洹果。 ^1129-4a

何等為斯陀含果？謂三結斷，貪、恚、癡薄，是名斯陀含果。 ^1129-4b

何等為阿那含果？謂五下分結斷，是名阿那含果。 ^1129-4c

何等為阿羅漢果？若彼貪欲永盡、瞋恚永盡、愚癡永盡、一切煩惱永盡，是名阿羅漢果。」 ^1129-4d

佛說此經已，諸比丘聞佛所說，歡喜奉行。^1129-5

## 經行處經 ^s1130

如是我聞：一時，佛住舍衛國祇樹給孤獨園。 ^1130-1

爾時，世尊告諸比丘：「若於彼處有比丘經行，於彼處四沙門果中得一一果者，彼比丘盡其形壽，常念彼處。」 ^1130-2

佛說此經已，諸比丘聞佛所說，歡喜奉行。 ^1130-3

如經行處，如是住處、坐處、臥處，亦如是說。 ^1130-4

如〔比丘〕，如是比丘尼、式叉摩尼、沙彌、沙彌尼、優婆塞、優婆夷，一一四經如上說。^1130-5

## 四食經 ^s1131

如是我聞：一時，佛住舍衛國祇樹給孤獨園。 ^1131-1

爾時，世尊告諸比丘：「如四食，於四大眾生，安立饒益攝受。何等為四？ ^1131-2

謂摶食、觸食、意思食、識食。 ^1131-3

如是四種福德潤澤、善法潤澤、安樂食。何等為四？ ^1131-4

謂於佛不壞淨成就，福德潤澤、善法潤澤、安樂食；法、僧不壞淨，聖戒成就，福德潤澤、善法潤澤、安樂食。」 ^1131-5

佛說此經已，諸比丘聞佛所說，歡喜奉行。^1131-6

## 潤澤經 ^s1132

如是我聞：一時，佛住舍衛國祇樹給孤獨園。 ^1132-1

爾時，世尊告諸比丘：如上說。 ^1132-2

差別者：「於佛不壞淨成就，福德潤澤、善法潤澤、安樂食；於法不壞淨；於諸聞法可意愛念。聖戒成就，福德潤澤、善法潤澤、安樂食。」 ^1132-3

佛說此經已，諸比丘聞佛所說，歡喜奉行。^1132-4

## 潤澤經 ^s1133

如是我聞：一時，佛住舍衛國祇樹給孤獨園。 ^1133-1

爾時，世尊告諸比丘：如上說。 ^1133-2

差別者：「於佛不壞淨成就者，福德潤澤、善法潤澤、安樂食；若法；〔若僧〕；若慳垢纏眾生所，心離慳垢眾，多住行解脫施、常施、樂於捨、等心行施；聖戒成就，福德潤澤、善法潤澤、安樂食。」 ^1133-3

佛說此經已，諸比丘聞佛所說，歡喜奉行。^1133-4

## 潤澤經 ^s1134

如是我聞：一時，佛住舍衛國祇樹給孤獨園。 ^1134-1

爾時，世尊告諸比丘：如上說。 ^1134-2

差別者：「如是四種福德潤澤、善法潤澤、安樂食，彼聖弟子功德果報，不可稱量得爾所福、爾所果報；然彼多福，墮大功德積聚數，如前五河譬經說，乃至說偈。」 ^1134-3

佛說此經已，諸比丘聞佛所說，歡喜奉行。^1134-4

## 四十天子經 ^s1135

如是我聞：一時，佛住舍衛國祇樹給孤獨園。 ^1135-1

爾時，有四十天子，極妙之色，夜過晨朝，來詣佛所，稽首禮足，退坐一面。 ^1135-2

爾時，世尊告諸天子：「善哉！善哉！諸天子！汝等成就於佛不壞淨，於法、僧不壞淨，聖戒成就。」 ^1135-3

時〔一〕天子從座起，整衣服，稽首佛足，合掌白佛言：「世尊！我成就於佛不壞淨，緣此功德，身壞命終，今生天上。」 ^1135-4a

一天子白佛言：「世尊！我於法不壞淨成就，緣此功德，身壞命終，今生天上。」 ^1135-4b

一天子白佛言：「世尊！我於僧不壞淨成就，緣此功德，身壞命終，今生天上。」 ^1135-4c

一天子白佛言：「世尊！我於聖戒成就，緣此功德，身壞命終，今生天上。」 ^1135-4d

時四十天子，各於佛前，自記說須陀洹果已，即沒不現。 ^1135-5

如四十天子，如是四百天子、八百天子、十千天子、二十千天子、三十干天子、四十千天子、五十千天子、六十千天子、七十千天子、八十千天子、各於佛前，自記說須陀洹果已，即沒不現。^1135-6

## 月譬經 ^s1136

如是我聞：一時，佛住王舍城迦蘭陀竹園。 ^1136-1

爾時，世尊告諸比丘：「當如月譬住，〔亦〕如新學慚愧、軟下，攝心斂形而入他家。如明目士夫，臨深登峰，攝心斂形，〔正觀而〕進。如是比丘如月譬住，亦如新學慚愧、軟下，御心斂形而入他家。 ^1136-2a

迦葉比丘如月譬住，亦如新學慚愧、軟下諸高慢，御心斂形而入他家。如明目士夫，臨深登峰，御心斂形，正觀而進。」 ^1136-2b

佛告比丘：「於意云何？比丘為何等像類，應入他家？」 ^1136-3

諸比丘白佛言：「世尊是法根、法眼、法依，唯願廣說。諸比丘聞已，當受奉行。」 ^1136-4

佛告諸比丘：「諦聽！善思！當為汝說。若有比丘，於他家心不縛著貪樂，於他得利，他作功德，欣若在己，不生嫉想，亦不自舉，亦不下人，如是像類比丘，應入他家。」 ^1136-5

爾時，世尊以手捫摸虛空，告諸比丘：「我今此手寧著空、縛空、染空不？」 ^1136-6

比丘白佛：「不也，世尊！」 ^1136-7

佛告比丘：「比丘之法，常如是不著、不縛、不染心而入他家。唯迦葉比丘，以不著、不縛、不染之心而入他家。於他得利及作功德，欣若在己，不生嫉想，不自舉，不下人，其唯迦葉比丘應入他家。」 ^1136-8

爾時，世尊復以手捫摸虛空，告諸比丘；「於意云何？我今此手寧著空、縛空、染空以不？」 ^1136-9

諸比丘白佛言：「不也，世尊！」 ^1136-10

佛告比丘：「其唯迦葉比丘，心常如是，以不著、不縛、不染之心，入於他家。」 ^1136-11

爾時，世尊告諸比丘：「何等像類比丘，應清淨說法？」 ^1136-12

諸比丘白佛：「世尊是法根、法眼、法依，唯願廣說。諸比丘聞已，當受奉行。」 ^1136-13

佛告比丘：「諦聽！善思！當為汝說。若有比丘作如是心，為人說法：何等人於我起淨信心？為本已，當得供養：衣被、飲食、臥具、湯藥？如是說者，名不清淨說法。 ^1136-14

若復比丘，為人說法，作如是念：世尊顯現正法律，離諸熾然，不待時節，即此現身，緣自覺知，正向涅槃。而諸眾生沈溺老病死、憂悲惱苦，如此眾生聞正法者，以義饒益，長夜安樂。以是正法因緣，以慈心、悲心、哀愍心、欲令正法久住心而為人說，是名清淨說法。 ^1136-15

唯迦葉比丘，有如是清淨心為人說法，以如來正法律，乃至令法久住心而為人說。是故諸比丘！當如是學，如是說法，於如來正法律，乃至令法久住心，為人說法。」 ^1136-16

佛說此經已，諸比丘聞佛所說，歡喜奉行。^1136-17

## 施與經 ^s1137

如是我聞：一時，佛住舍衛國祇樹給孤獨園。 ^1137-1

爾時，世尊告諸比丘：「若有比丘欲入他家，作如是念：彼當施我，莫令不施，頓施非漸施，多施非少施，勝施非陋施，速施非緩施。以如是心而至他家，若他不施，乃至緩施，是比丘心則屈辱，以是因緣其心退沒，自生障閡。 ^1137-2

若復比丘欲入他家，作如是念：出家之人，卒至他家，何由得施非不施，頓施非漸施，多施非少施，勝施非陋施，速施非緩施！作如是念而至他家，若彼不施，乃至緩施，是比丘心不屈辱，亦不退沒，不生障礙。 ^1137-3

唯迦葉比丘，作如是念而入他家。是故諸比丘！當如是學，作如是念而入他家：出家之人，卒至他家，何由得施非不施，乃至速施非緩施。」 ^1137-4

佛說此經已，諸比丘聞佛所說，歡喜奉行。^1137-5

## 勝經 ^s1138

如是我聞：一時，佛住舍衛國祇樹給孤獨園。 ^1138-1

爾時，尊者摩訶迦葉，住舍衛國東園鹿子母講堂。 ^1138-2

時尊者摩訶迦葉，晡時從禪覺，往詣佛所，稽首禮足，退坐一面。 ^1138-3

爾時，世尊告尊者摩訶迦葉：「汝當為諸比丘說法，教誡教授！所以者何？我常為諸比丘說法，教誡教授，汝亦應爾。」 ^1138-4

尊者摩訶迦葉白佛言：「世尊！今〔諸〕比丘難可教授，或有比丘不忍聞說。」 ^1138-5

佛告摩訶迦葉：「汝何因緣作如是說？」 ^1138-6

摩訶迦葉白佛言：「世尊！我見有兩比丘，一名槃稠，是阿難弟子；二名阿浮毘，是摩訶目揵連弟子。彼二人共諍多聞，各言：汝來！當共論議。誰所知多？誰所知勝？」 ^1138-7

時尊者阿難住於佛後，以扇扇佛，語尊者摩訶迦葉言：「且止，尊者摩訶迦葉！且忍，尊者迦葉！此年少比丘，少智、惡智。」 ^1138-8

尊者摩訶迦葉語尊者阿難言：「汝且默然，莫令我於僧中問汝事。」 ^1138-9

時尊者阿難，即默然住。 ^1138-10

爾時，世尊告一比丘：「汝往至彼〔槃稠〕比丘、阿浮毘比丘所，作是言：大師語汝。」 ^1138-11

時彼比丘，即受教至槃稠比丘、阿浮毘比丘所，作是言：「大師語汝。」 ^1138-12

時槃稠比丘、阿浮毘比丘答言：「奉教。」 ^1138-13

即俱往佛所，稽首禮足，退住一面。 ^1138-14

爾時，世尊告二比丘：「汝等二人，實共諍論，各言：汝來！試共論議，誰多、誰勝耶？」 ^1138-15

二比丘白佛言：「實爾，世尊！」 ^1138-16

佛告二比丘：「汝等持我所說《修多羅》、《祇夜》、《受記》、《伽陀》、《優陀那》、《尼陀那》、《阿波陀那》、《伊帝目多伽》、《闍多伽》、《毘富羅》、《阿浮多達摩》、《優波提舍》等法，而共諍論，各言：汝來！試共論議，誰多、誰勝耶？」 ^1138-17

二比丘白佛：「不也，世尊！」 ^1138-18

佛告二比丘：「汝等不以我所說修多羅，乃至優波提舍而自調伏，自止息，自求涅槃耶？」 ^1138-19

二比丘白佛：「如是，世尊！」 ^1138-20

佛告二比丘：「汝知我所說修多羅，乃至優波提舍。汝愚癡人！應共諍論，誰多、誰勝耶？」 ^1138-21

時二比丘前禮佛足，重白佛言：「悔過，世尊！悔過，善逝！我愚、我癡，不善、不辯，而共諍論。」 ^1138-22

佛告二比丘：「〔汝〕實知罪悔過，愚癡、不善、不辯而共諍論。今已自知罪、自見罪、知見悔過，於未來世律儀戒生。我今受汝，憐愍故，令汝善法增長，終不退減。
所以者何？若有自知罪、自見罪、知見悔過，於未來世律儀戒生，終不退減。」 ^1138-23

時二比丘聞佛所說，歡喜隨喜，作禮而去。^1138-24

## 無信經 ^s1139

如是我聞：一時，佛住舍衛國祇樹給孤獨園。 ^1139-1

爾時，尊者摩訶迦葉，住舍衛國東園鹿子母講堂。晡時從禪覺，詣世尊所，稽首禮足，退坐一面。 ^1139-2

佛告迦葉：「汝當教授教誡諸比丘，為諸比丘說法，教誡教授。
所以者何？我常為諸比丘說法，教誡教授，汝亦應爾。」 ^1139-3

尊者摩訶迦葉白佛言：「世尊！今諸比丘難可為說法，若說法者，當有比丘不忍、不喜。」 ^1139-4

佛告迦葉：「汝見何等因緣而作是說？」 ^1139-5

摩訶迦葉白佛言：「世尊！若有比丘，於諸善法無信敬心，若聞說法，彼則退沒。若惡智人，於諸善法無精進、慚愧、智慧，聞說法者，彼則退沒。若人貪欲、瞋恚、睡眠、掉悔、疑惑，身行傲暴，忿恨、失念、不定、無智，聞說法者，彼則退沒。世尊！如是比諸惡人者，尚不能令心住善法，況復增進！當知是輩，隨其日夜，善法退減，不能增長。 ^1139-6

世尊！若有士夫，於諸善法信心清淨，是則不退。於諸善法，精進、慚愧、智慧，是則不退。不貪、不恚、睡眠、掉悔、疑惑，是則不退。身不弊暴，心不染污，不忿、不恨，定心、正念、智慧，是則不退。如是人者，於諸善法日夜增長，況復心住！此人日夜常求勝進，終不退減。」 ^1139-7

佛告迦葉：「如是，如是！於諸善法無信心者，是則退減。亦如迦葉次第廣說。」 ^1139-8

時尊者摩訶迦葉，聞佛所說，歡喜隨喜，從座起作禮而去。^1139-9

## 佛為根本經 ^s1140

如是我聞：一時，佛住舍衛國祇樹給孤獨園。 ^1140-1

爾時，尊者摩訶迦葉，住舍衛國東園鹿子母講堂。晡時從禪覺，來詣佛所，稽首佛足，退坐一面。 ^1140-2

爾時，世尊告摩訶迦葉：「汝當為諸比丘說法，教誡教授。
所以者何？我常為諸比丘說法，教誡教授，汝亦應爾。」 ^1140-3

尊者摩訶迦葉白佛言：「世尊！今諸比丘，難可為說法，教誡教授。有諸比丘，聞所說法，不忍、不喜。」 ^1140-4

佛告摩訶迦葉：「汝何因緣作如是說？」 ^1140-5

摩訶迦葉白佛言：「世尊是法根、法眼、法依，唯願世尊為諸比丘說法。諸比丘聞已，當受奉行。」 ^1140-6

佛告迦葉：「諦聽！善思！當為汝說。」 ^1140-7

佛告迦葉：「昔日，阿練若比丘，於阿練若比丘所，歎說阿練若法；於乞食比丘所，歎說乞食功德；於糞掃衣比丘所，歎說糞掃衣功德；若少欲、知足，修行遠離，精勤方便，正念、正定，智慧漏盡身作証比丘所，隨其所行，讚歎稱說。迦葉！若於阿練若所歎說阿練若法，乃至漏盡比丘所歎說漏盡身作證。若見其人，悉共語言，隨宜慰勞善來者：汝名何等？為誰弟子？讓座令坐，歎其賢善。如其法像類，有沙門義，有沙門欲。如是讚嘆時，若彼同住、同遊者，則便決定隨順彼行，不久亦當同其所見，同其所欲。」 ^1140-8

佛告迦葉：「若是年少比丘，見彼阿練若比丘來，讚歎阿練若法；乃至漏盡身作證。彼年少比丘，應起出迎，恭敬禮拜問訊，乃至彼同住者，不久當得自義饒益。如是恭敬者，長夜當得安樂饒益。」 ^1140-9

佛告迦葉：「今日，比丘見彼來者，知見大德，能感財利：衣被、飲食、床臥、湯藥者，與共言語，恭敬問訊，歎言善來：何某名字？為誰弟子？歎其福德，能感大利：衣被、飲食、臥具、湯藥。若與尊者相習近者，亦當豐足衣被、飲食、臥具、湯藥。若復年少比丘，見彼來者大智大德，能感財利：衣被、飲食、臥具、湯藥者，疾起出迎，恭敬問訊，歎言善來：大智大德，能感大利：衣被、飲食、臥具、湯藥。迦葉！如是年少比丘，長夜當得非義、不饒益苦。 ^1140-10

如是迦葉！斯等比丘，為沙門患，為梵行溺，為大映障，惡不善法，煩惱之患，重受諸有，熾然生死，未來苦報，生老病死、憂悲惱苦。 ^1140-11

是故迦葉！當如是學：〔習〕阿練若，於阿練若所稱譽讚歎；糞掃衣，乞食，少欲知足，修行遠離，精勤方便，正念、正定，正智漏盡身作證者，稱譽讚歎，當如是學。」 ^1140-12

佛說此經已，尊者摩訶迦葉聞佛所說，歡喜隨喜，作禮而去。^1140-13

## 極老經 ^s1141

如是我聞：一時，佛住舍衛國祇樹給孤獨園。 ^1141-1

爾時，尊者摩訶迦葉、住舍衛國東園鹿子母講堂。晡時從禪覺，詣世尊所，稽首禮足，退坐一面。 ^1141-2

爾時，世尊告摩訶迦葉言：「汝今已老，年耆根熟，糞掃衣重，我衣輕好，汝今可住僧中，著居士壞色輕衣。」 ^1141-3

迦葉白佛言：「世尊！我已長夜習阿練若，讚歎阿練若、糞掃衣、乞食。」 ^1141-4

佛告迦葉：「汝觀幾種義，習阿練若，讚歎阿練若；糞掃衣、乞食，讚歎糞掃衣、乞食法？」 ^1141-5

迦葉白佛言：「世尊！我觀二種義：現法得安樂住義，復為未來眾生而作大明。未來世眾生，當如是念：過去上座六神通，出家日久，梵行純熟，為世尊所歎，智慧梵行者之所奉事。彼於長夜習阿練若、讚歎阿練若；糞掃衣、乞食，讚歎糞掃衣、乞食法。諸有聞者，淨心隨喜，長夜皆得安樂饒益。」 ^1141-6

佛告迦葉；「善哉！善哉！迦葉！汝則長夜多所饒益，安樂眾生，哀愍世間，安樂天人。」 ^1141-7

佛告迦葉：「若有毀呰頭陀法者，則毀於我；若有稱歎頭陀法者，則稱歎我。
所以者何？頭陀法者，我所長夜稱譽、讚歎。是故迦葉，阿練若者，當稱歎阿練若；糞掃衣、乞食者，當稱歎糞掃衣、乞食法。」 ^1141-8

佛說此經已，摩訶迦葉聞佛所說，歡喜隨喜，作禮而去。^1141-9

## 衲衣重經 ^s1142

如是我聞：一時，佛住舍衛國祇樹給孤獨園。 ^1142-1

爾時，尊者摩訶迦葉，久住舍衛國阿練若床坐處，長鬚髮，著弊納衣，來詣佛所。 ^1142-2

爾時，世尊無數大眾圍繞說法。 ^1142-3

時諸比丘，見摩訶迦葉從遠而來。見已，於尊者摩訶迦葉所，起輕慢心言：此何等比丘，衣服麤陋，無有儀容而來，衣服〔佯佯〕而來？ ^1142-4

爾時，世尊知諸比丘心之所念，告摩訶迦葉：「善來迦葉！於此半座。我今〔竟〕知誰先出家，汝耶、我耶？」 ^1142-5

彼諸比丘心生恐怖，身毛皆豎，並相謂言：「奇哉尊者！彼尊者摩訶迦葉，大德、大力，大師弟子，請以半座。」 ^1142-6

爾時，尊者摩訶迦葉合掌白佛言：「世尊！佛是我師，我是弟子。」 ^1142-7

佛告迦葉：「如是，如是！我為大師，汝是弟子。汝今且坐，隨其所安。」 ^1142-8

尊者摩訶迦葉稽首佛足，退坐一面。 ^1142-9

爾時，世尊復欲警悟諸比丘，復以尊者摩訶迦葉，同己所得殊勝廣大功德，為現眾故，告諸比丘：「我離欲惡不善法，有覺、有觀，初禪具足住，若日、若夜、若日夜；摩訶迦葉亦復如我，離欲惡不善法，乃至初禪具足住，若日、若夜、若日夜。 ^1142-10a

我欲第二、第三、第四禪具足住，若日、若夜、若日夜；彼摩訶迦葉亦復如是，乃至第四禪具足住，若日、若夜、若日夜。 ^1142-10b

我隨所欲，慈、悲、喜、捨；空入處、識入處、無所有入處、非想非非想入處；神通境界、天耳、他心智、宿命智、生死智、漏盡智具足住，若日、若夜、若日夜。彼迦葉比丘，亦復如是，乃至漏盡智具足住，若日、若夜、若日夜。」 ^1142-10c

爾時，世尊於無量大眾中，稱歎摩訶迦葉同己廣大勝妙功德已，諸比丘聞佛所說，歡喜奉行。^1142-11

## 是時經 ^s1143

如是我聞：一時，佛住王舍城迦蘭陀竹園。 ^1143-1

尊者摩訶迦葉、尊者阿難，住耆闍崛山。 ^1143-2

時尊者阿難詣尊者摩訶迦葉所，語尊者摩訶迦葉言：「今可共出耆闍崛山，入王舍城乞食？」 ^1143-3

尊者摩訶迦葉，默然而許。 ^1143-4

時尊者摩訶迦葉、尊者阿難，著衣持缽，入王舍城乞食。尊者阿難語尊者摩訶迦葉：「日時太早，可共暫過比丘尼精舍。」即便往過。 ^1143-5

時諸比丘尼遙見尊者摩訶迦葉、尊者阿難，從遠而來，疾敷床座，請令就坐。時諸比丘尼禮尊者摩訶迦葉、阿難足已，退坐一面。 ^1143-6

尊者摩訶迦葉為諸比丘尼種種說法，示、教、照、喜。 ^1143-7

示、教、照、喜已，時偷羅難陀比丘尼不喜悅，說如是惡言：「云何阿梨摩訶迦葉，於阿梨阿難鞞提訶牟尼前，為比丘尼說法？譬如販針兒於針師家賣，阿梨摩訶迦葉亦復如是，於阿梨阿難鞞提訶牟尼前，為諸比丘尼說法。」 ^1143-8

尊者摩訶迦葉，聞偷羅難陀比丘尼心不喜悅，口說惡言。聞已，語尊者阿難：「汝看是偷羅難陀比丘尼，心不喜悅，口說惡言。云何阿難？我是販針兒，汝是針師，於汝前賣耶？」 ^1143-9

尊者阿難語尊者摩訶迦葉：「且止，當忍！此愚癡老嫗，智慧薄少，不曾修習故。」 ^1143-10

「阿難！汝豈〔不〕聞世尊如來、應、等正覺所知〔所見〕，於大眾中說《月譬經》，教誡教授，比丘當如月譬住，常如新學，如是廣說。為說阿難如月譬住，常如新學耶？」 ^1143-11

阿難答言：「不也，尊者摩訶迦葉！」 ^1143-12

「阿難！汝聞世尊如來、應、等、正覺所知所見，說言：比丘當如月譬住，常如新學，其唯摩訶迦葉比丘？」 ^1143-13

阿難答言；「如是，尊者摩訶迦葉！」 ^1143-14

「阿難！汝曾為世尊如來、應、等正覺所知所見，於無量大眾中，請汝來坐耶？又復世尊以同己廣大之德，稱歎汝阿難離欲惡不善法，乃至漏盡通稱歎耶？」 ^1143-15

答言：「不也，尊者摩訶迦葉！」 ^1143-16

「如是阿雖！世尊如來、應、等正覺，於無量大眾中，口自說言：善來摩訶迦葉！請汝半座。復於大眾中，以同己廣大功德，離欲惡不善法，乃至漏盡通，稱歎摩訶迦葉耶？」 ^1143-17

阿難答言：「如是，尊者摩訶迦葉！」 ^1143-18

時摩訶迦葉於比丘尼眾中，師子吼已而去。^1143-19

## 眾減少經 ^s1144

如是我聞：一時，尊者摩訶迦葉、尊者阿難，住王舍城耆闍崛山中。 ^1144-1

世尊涅槃未久，時世飢饉，乞食難得。 ^1144-2

時尊者阿難，與眾多年少比丘俱，不能善攝諸根，食不知量，不能初夜、後夜精勤禪思，樂著睡眠，常求世利，人間遊行，至南天竺。有三十年少弟子，捨戒還俗，餘多童子。 ^1144-3

時尊者阿難，於南山國土遊行，以少徒眾，還王舍城。 ^1144-4

時尊者阿難舉衣缽，洗足已，至尊者摩訶迦葉所，稽首禮足，退坐一面。 ^1144-5

時尊者摩訶迦葉問尊者阿難：「汝從何來？徒眾尟少？」 ^1144-6

阿難答言：「從南山國土人間遊行，年少比丘三十人，捨戒還俗，徒眾損減。又今在者，多是童子。」 ^1144-7

尊者摩訶迦葉語阿難言：「有幾福利，如來、應、等正覺所知所見，聽三人已上，制群食戒？」 ^1144-8

阿難答言：「為二事故。何等為二？一者、為貧小家。二者、多諸惡人以為伴黨相破壞故。莫令惡人於僧中住，而受眾名，映障大眾，別為二部，互相嫌諍。」 ^1144-9

尊者迦葉語阿難言：「汝知此義，如何於飢饉時，與眾多年少弟子，南山國土遊行，令三十人捨戒還俗，徒眾損減，餘者多是童子。〔阿難〕！汝徒眾消滅，汝是童子！不知籌量。」 ^1144-10

阿難答言：「云何尊者摩訶迦葉！我已頭髮二色，猶言童子？」 ^1144-11

尊者摩訶迦葉言：「汝於飢饉世，與諸年少弟子人間遊行，致令三十弟子捨戒還俗，其餘在者復是童子，徒眾消滅，不知籌量，而言宿士眾壞。阿難！眾極壞。阿難！汝是童子，不籌量故。」 ^1144-12

時低舍比丘尼，聞尊者摩訶迦葉，以童子責尊者阿難毘提訶牟尼。聞已，不歡喜，作是惡言：「云何阿梨摩訶迦葉，本外道〔門〕，而〔以〕童子呵責阿梨阿難毘提訶牟尼，令童子名流行？」 ^1144-13

尊者摩訶迦葉，以天耳聞低舍比丘尼心不歡喜，口出惡言。聞已，語尊者阿難：「汝看是低舍比丘尼，心不歡喜，口說惡語，言：摩訶迦葉本外道〔門〕，而責阿梨阿難毘提訶牟尼，令童子名流行。」 ^1144-14

尊者阿難答言：「且止，尊者摩訶迦葉！忍之，尊者摩訶迦葉！此愚癡老嫗，無自性智。」 ^1144-15

尊者摩訶迦葉語阿難言：「我自出家，都不知有異師，唯如來、應、等正覺。我未出家時，常念生老病死、憂悲惱苦。知在家荒務，多諸煩惱；出家空閑，難可俗人，處於非家，一向鮮潔，盡其形壽，純一滿淨，梵行清白。當剃鬚髮，著袈裟衣，正信非家，出家學道，以百千金貴價之衣，段段割截為僧伽梨。若世間〔有〕阿羅漢者，〔聞之當〕從出家。 ^1144-16

我出家已，於王舍城那羅聚落中間、多子塔所，遇值世尊，正身端坐，相好奇特，諸根寂靜，第一息滅，猶如金山。 ^1144-17

我時見已，作是念：此是我師、此是世尊、此是羅漢、此是等正覺。 ^1144-18

我時一心，合掌敬禮，白佛言：是我大師，我是弟子。 ^1144-19

佛告我言：如是，迦葉！我是汝師，汝是弟子。迦葉！汝今成就如是真實淨心！所恭敬者，不知言知，不見言見，實非羅漢而言羅漢，非等正覺言等正覺者，應當自然身碎七分。迦葉！我今知故言知，見故言見，真阿羅漢言阿羅漢，真等正覺言等正覺。迦葉！我今有因緣故，為聲聞說法，非無因緣故；依非無依；有神力非無神力。是故迦葉！若欲聞法，應如是學。若欲聞法，以義饒益，當一其心，恭敬尊重，專心側聽，而作是念：我當正觀五陰生滅，六觸入處集起滅沒；於四念處正念樂住，修七覺分，八解脫身作證。常念其身，未嘗斷絕，離無慚愧，於大師所及大德梵行，常住慚愧，如是應當學。 ^1144-20

爾時，世尊為我說法，示、教、照、喜。示、教、照、喜已，從座起去，我亦隨去。向於住處，我以百千價直衣割截僧伽梨〔四攝〕為座。 ^1144-21

爾時，世尊知我至心，處處下道，我即敷衣以為坐具，請佛令坐。世尊即坐，以手摩衣，歎言：迦葉！此衣輕細，此衣柔軟。 ^1144-22

我時白言：如是，世尊！此衣輕細，此衣柔軟，唯願世尊受我此衣。 ^1144-23

佛告迦葉：汝當受我糞掃衣，我當受汝僧伽梨。 ^1144-24

佛即自手授我糞掃納衣，我即奉佛僧伽梨。如是漸漸教授，我八日之中，以學法受於乞食；至第九日，起於無學。 ^1144-25

阿難！若有正問：誰是世尊法子、從佛口生、從法化生、付以法財：諸禪、解脫、三昧、正受？應答我是，是則正說。 ^1144-26

譬如轉輪聖王第一長子，當以灌頂住於王位，受王五欲，不苦方便，自然而得。 ^1144-27

我亦如是，為佛法子、從佛口生、從法化生、得法餘財：〔諸〕禪、解脫、三昧、正受，不苦方便，自然而得。 ^1144-28

譬如轉輪聖王寶象，高七八肘，一多羅葉能映障者。 ^1144-29

如是我所成就六神通智則可映障。若有於神通境界智證有疑惑者，我悉能為分別記說。天耳、他心通、宿命智、生死智、漏盡作證智通有疑惑者，我悉能為分別記說，令得決定。」 ^1144-30

尊者阿難語尊者摩訶迦葉：「如是，如是，摩訶迦葉！如轉輪聖王寶象，高七八肘，欲以一多羅葉能映障者，如是尊者摩訶迦葉六神通智，則可映障。若有於神通境界作證智，乃至漏盡作證智有疑惑者，尊者摩訶迦葉能為記說，令其決定。我於長夜，敬信尊重尊者摩訶迦葉，以有如是大德神力故。」 ^1144-31

尊者摩訶迦葉說是語時，尊者阿難聞其所說，歡喜受持。^1144-32

## 應施經 ^s1145

如是我聞：一時，佛住舍衛國祇樹給孤獨園。 ^1145-1

時波斯匿王來詣佛所，稽首佛足，退坐一面，白佛言：「世尊！應施何等人？」 ^1145-2

佛言：「大王！隨心所樂處。」 ^1145-3

波斯匿王復白佛言：「應施何處得大果報？」 ^1145-4

佛言：「大王！此是異問。所問應施何處，此問則異；復問施何處應得大果，此問復異。我今問汝，隨意答我。 ^1145-5

大王！譬如此國，臨陣戰鬥，集諸戰士。而有一婆羅門子，從東方來，年少幼稚，柔弱端正，膚白髮黑，不習武藝，不學術策，恐怖退弱，不能自安。不忍敵觀，若刺、若射，無有方便，不能傷彼。云何大王！如此士夫，王當賞不？」 ^1145-6

王白佛言：「不賞，世尊！」 ^1145-7

「如是大王！有剎利童子從南方來，鞞舍童子從西方來，首陀羅童子從北方來，無有伎術，皆如東方婆羅門子，王當賞不？」 ^1145-8

王白佛言：「不賞，世尊！」 ^1145-9

佛告大王：「此國集軍，臨戰鬥時，有婆羅門童子從東方來，年少端正，膚白髮黑，善學武藝，知鬥術法，勇健無畏苦戰不退。安住諦觀，運戈能傷，能破巨敵。云何大王！如此戰士，加重賞不？」 ^1145-10

王白佛言；「重賞，世尊！」 ^1145-11

「如是剎利童子從南方來，鞞舍童子從西方來，首陀羅童子從北方來，年少端正，善諸術藝，勇健堪能，苦戰卻敵，皆如東方婆羅門子。如是戰士，王當賞不？」 ^1145-12

王白佛言：「重賞，世尊！」 ^1145-13

佛言大王：「如是沙門、婆羅門、遠離五支，成就五支，建立福田；施此田者，得大福利，得大果報。 ^1145-14

何等為捨離五支？所謂貪欲蓋，瞋恚、睡眠、掉悔、疑蓋，已斷已知，是名捨離五支。 ^1145-15

何等為成就五支？謂無學戒身成就，無學定身、慧身、解脫身、解脫知見身〔成就〕，是名成就五支。 ^1145-16

大王！如是捨離五支，成就五支，建立福田，施此田者，得大果報。」 ^1145-17

爾時，世尊復說偈言：
運戈猛戰鬥，堪能勇士夫，為其戰鬥故，隨功重加賞，不賞名族冑，怯劣無勇者。忍辱修賢良，見諦建福田，賢聖律儀備，成就深妙智，族冑雖卑微，堪為施福田。衣食錢財寶，床臥等眾具，悉應以敬施，為持淨戒故。人表林野際，穿井給行人，溪澗施橋樑，迥路造房舍，戒德多聞眾，行路得止息。譬如重雲起，雷電聲振耀，普雨於壤土，百卉悉扶疏，禽獸皆歡喜，田夫並欣樂。如是淨信心，聞慧捨慳垢，錢財豐飲食，常施良福田。高唱增歡受，如雷雨良田，功德注流澤，霑洽施主心，財富名稱流，及涅槃大果。 ^1145-18

佛說此經已，波斯匿王聞佛所說，歡喜隨喜，作禮而去。^1145-19

## 明冥經 ^s1146

如是我聞：一時，佛住舍衛國祇樹給孤獨園。 ^1146-1

時波斯匿王來詣佛所，稽首佛足，退坐一面，白佛言：「云何世尊！為婆羅門死還生自姓婆羅門家，剎利、鞞舍、首陀羅〔還生自姓〕家耶？」 ^1146-2

佛言：「大王！何得如是。大王！當知有四種人，何等為四？有一種人從冥入冥；有一種人從冥入明；有一種人從明入冥；有一種人從明入明。 ^1146-3

大王！云何為一種人從冥入冥？ ^1146-4a

謂有人生卑姓家：若生旃陀羅家、魚獵家、竹作家、車師家，及餘種種下賤工巧業家；貧窮短命，形體憔悴，而復修行卑賤之〔業〕，亦復為人下賤作使，是名為冥。處斯冥中，復行身惡行，行口惡行，行意惡行，以是因緣，身壞命終當生惡趣，墮泥梨中。 ^1146-4b

猶如有人從闇入闇，從廁入廁，以血洗血，捨惡受惡；從冥入冥者，亦復如是，是故名為從冥入冥。 ^1146-4c

云何名為從冥入明？ ^1146-5a

謂有世人生卑姓家，乃至為人作諸鄙業，是名為冥。然其彼人，於此冥中，行身善行，行口善行，行意善行，以是因緣，身壞命終生於善趣，受天化生。 ^1146-5b

譬如有人，登床，跨馬，從馬昇象；從冥入明，亦復如是，是名有人從冥入明。 ^1146-5c

云何有人從明入冥？ ^1146-6a

謂有世人生富樂家：若剎利大姓，婆羅門大姓家，長者大姓家，及餘種種富樂家生；多諸錢財，奴婢客使，廣集知識，受身端正，聰明黠慧，是名為明。於此明中，行身惡行，行口惡行，行意惡行，以是因緣，身壞命終生於惡趣，墮泥梨中。 ^1146-6b

譬如有人，從高樓下乘於大象，下象乘馬，下馬乘輿，下輿坐床，下床墮地，從地落坑；從明入冥者，亦復如是。 ^1146-6c

云何有人從明入明？ ^1146-7a

謂有世人生富樂家，乃至形相端嚴，是名為明。於此明中，行身善行，行口善行，行意善行，以是因緣，身壞命終生於善趣，受天化生。 ^1146-7b

譬如有人，從樓觀至樓觀，如是乃至從床至床；從明入明者，亦復如是，是名有人從明入明。」 ^1146-7c

爾時，世尊復說偈言：
貧窮困苦者，不信增瞋恨，慳貪惡邪想，癡惑不恭敬，見沙門道士，持戒多聞者，毀呰而不譽，障他施及受。如斯等士夫，從此至他世，當墮泥梨中，從冥入於冥。 ^1146-8a

〔偈言：〕
若有貧窮人，信心少瞋恨，常生慚愧心，惠施離慳垢，見沙門梵志，持戒多聞者，謙虛而問訊，隨宜善供給，勸人令施與，歎施及受者。如是修善人，從此至他世；善趣上生天，從冥而入明。 ^1146-8b

〔偈言：〕
有富樂士夫，不信多瞋恨，慳貪嫉惡想，邪惑不恭敬，見沙門梵志，毀呰而不譽，障他人施惠，亦斷受施者。如是惡士夫，從此至他世，當生苦地獄，從明入冥中。 ^1146-8c

〔偈言：〕
若有富士夫，信心不瞋恨，常起慚愧心，惠施離瞋垢，見沙門梵志，持戒多聞者，先奉迎問訊，隨宜給所須，勸人令供養，歎施及受者。如是等士夫，從此至他世，生三十三天，從明而入明。 ^1146-8d

佛說此經已，波斯匿王聞佛所說，歡喜隨喜，作禮而去。^1146-9

## 石山經 ^s1147

如是我聞：一時，佛住舍衛國祇樹給孤獨園。 ^1147-1

時波斯匿王，日日身蒙塵土，來詣佛所，稽首佛足，退坐一面。佛言：「大王！從何所來？」 ^1147-2

波斯匿王白佛言：「世尊！彼灌頂王法，人中自在，精勤方便，王領大地，統理王事，周行觀察而來至此。」 ^1147-3

佛告大王：「今問大王，隨意答我。 ^1147-4

譬如有人從東方來，有信、有緣，未曾虛妄，而白王言：我東方來，見一石山，極方廣大，不穿、不壞，亦無缺壞，磨地而來，一切眾生、草木之類，悉磨令碎。南、西、北方亦有人來，有信、有緣，亦不虛妄，而白王言：我見石山，方廣高大，不斷、不壞，亦不缺壞，磨地而來，眾生、草木悉皆磨碎。大王！於意云何？如是像貌大恐怖事，嶮惡相殺，眾生運盡，人道難得，當作何計？」 ^1147-5

王白佛言：「若如是者，更無餘計，唯當修善，於佛法律專心方便。」 ^1147-6

佛告大王：「何故說言嶮惡恐怖，於世卒起，眾生運盡，人身難得，唯當行法、行義、行福，於佛法教專精方便？何以不言灌頂王位，為眾人〔首〕，堪能自在，王於大地、事務、眾人當須營理耶？」 ^1147-7

王白佛言：「世尊！為復閑時，言灌頂王位為眾人首，王於大地，多所經營，以言鬥言，以財鬥財，以象鬥象，以車鬥車，以步鬥步。當於爾時，無有自在，若勝、若伏，是故我說嶮惡恐怖卒起之時，眾生運盡，人身難得，無有餘計，唯有行義、行法、行福，於佛法教專心歸依。」 ^1147-8

佛告大王：「如是，如是！經常磨迮，謂惡劫、老、病、〔死〕，磨迮眾生，當作何計？正當修義，修法，修福，修善，修慈，於佛法中精勤方便。」 ^1147-9

爾時，世尊而說偈言：
如有大石山，高廣無缺壞，周遍四方來，磨迮此大地，非兵馬咒術，力所能防禦。惡劫老病死，常磨迮眾生，四種大族姓，栴陀羅獵師，在家及出家，持戒犯戒者，一切皆磨迮，無能救護者。是故慧士夫，觀察自己利，建立清淨信，信佛法僧寶。身口心清淨，隨順於正法，現世名稱流，終則生天上。 ^1147-10

佛說此經已，波斯匿王聞佛所說，歡喜隨喜，作禮而去。^1147-11

## 闍祇羅經 ^s1148

如是我聞：一時，佛住舍衛國祇樹給孤獨園。 ^1148-1

時波斯匿王來詣佛所，稽首佛足，退坐一面。 ^1148-2

時有尼乾子七人，闍祇羅七人，一舍羅七人，身皆麤人，彷徉行，住祇洹門外。 ^1148-3

時波斯匿王遙見斯等，彷徉門外，即從座起，往至其前，合掌問訊。三自稱名言：「我是波斯匿王、拘薩羅王。」 ^1148-4

爾時，世尊告波斯匿王：「汝今何故恭敬斯等，三稱姓名，合掌問訊？」 ^1148-5

王白佛言：「我作是念：世間若有阿羅漢者，斯等則是。」 ^1148-6

佛告波斯匿王：「汝今且止。汝亦不知是阿羅漢，非阿羅漢，不得他心智故。且當親近，觀其戒行，久而可知，勿速自決。審諦觀察，勿但〔洛莫〕，當用智慧，不以不智。經諸苦難，堪能自辯，交契計挍，真偽則分。見說知明，久而則知，非可卒識，當須思惟，智慧觀察。」 ^1148-7

王白佛言：「奇哉世尊！善說斯理。言久相習，觀其戒行，乃至見說知明。我有家人，亦復出家，作斯等形相，周流他國，而復來還，捨其被服，還受五欲。是故當知世尊善說，應與同止，觀其戒行，乃至言說，如有智慧。」 ^1148-8

爾時，世尊而說偈言：
不以見形相，知人之善惡；不應暫相見，而與同心志。
有現身口密，俗心不斂攝，猶如鎏石銅，塗以真金色。
內懷鄙雜心，外現聖威儀，遊行諸國土，欺誑於世人。 ^1148-9

佛說此經已，波斯匿王聞佛所說，歡喜隨喜，作禮而去。^1148-10

## 七王經 ^s1149

如是我聞：一時，佛住舍衛國祇樹給孤獨園。 ^1149-1

時波斯匿王為首，并七國王，及諸大臣，悉共集會。作如是論議：五欲之中，何者第一？有一人言：色最第一。又復有稱：聲，香，味，觸為第一者。中有人言：「我等人人各說第一，竟無定判，當詣世尊，問如此義。如世尊說，當共憶持。」 ^1149-2

爾時，波斯匿王為首，與七國王、大臣眷屬，來詣佛所，稽首佛足，退坐一面，白佛言：「世尊！我等七王與諸大臣，如是論議，五欲功德，何者為勝？其中有言色勝，有言聲勝，有言香勝，有言味勝，有言觸勝，竟無決定。來問世尊，竟何者勝？」 ^1149-3

佛告諸王：「各隨意適我，悉有餘說。以是因緣，我說五欲功德，然自有人於色適意，止愛一色，滿其志願，正使過上有諸勝色，非其所愛，不觸、不視，言己所愛最為第一，無過其上。如愛色者，聲、香、味、觸，亦皆如是。當其所愛，輒言最勝，歡喜樂著，雖更有勝過其上者，非其所欲，不觸、不視，唯我愛者最勝最妙，無比無上。」 ^1149-4

爾時，座中有一優婆塞，名曰栴檀，從座起，整衣服，偏袒右肩，合掌白佛：「善說，世尊！善說，善逝！」 ^1149-5

佛告優婆塞：「善說，栴檀！快說，栴檀！」 ^1149-6

時栴檀優婆塞即說偈言：
央伽族姓王，服珠瓔珞鎧，摩竭眾慶集，如來出其國，名聞普流布，猶如雪山王。如淨水蓮華，清淨無瑕穢，隨日光開敷，芬香熏其國。央耆國明顯，猶如空中日。觀如來慧力，如夜然炬火，為眼為大明，來者為決疑。 ^1149-7

時諸國王歎言：「善說，栴檀優婆塞！」 ^1149-8

爾時七王脫七寶上衣，奉優婆塞。時彼七王聞佛所說，歡喜隨喜，從座起去。 ^1149-9

爾時，栴檀優婆塞知諸王去已，從座起，整衣服，偏袒右肩，合掌白佛：「今七國王遺我七領上衣，唯願世尊受此七衣，以哀愍故。」 ^1149-10

爾時，世尊為哀愍故，受其七衣。栴檀優婆塞歡喜隨喜，作禮而去。^1149-11

## 喘息經 ^s1150

如是我聞：一時，佛住舍衛國祇樹給孤獨園。 ^1150-1

時波斯匿王，其體肥大，舉體流汗，來詣佛所，稽首佛足，退坐一面，氣息長喘。 ^1150-2

爾時，世尊告波斯匿王：「大王！身體極肥盛。」 ^1150-3

大王白佛言：「如是，世尊！患身肥大，常以此身極肥大故，慚恥厭苦。」 ^1150-4

爾時，世尊即說偈言：
人當自繫念，每食知節量，是則諸受薄，安消而保壽。 ^1150-5

時有一年少，名鬱多羅，於會中坐。時波斯匿王告鬱多羅：「汝能從世尊受向所說偈，每至食時，為我誦不？若能爾者，賜金錢十萬，亦常與食。」 ^1150-6

鬱多羅白王：「奉教，當誦。」 ^1150-7

時波斯匿王聞佛所說，歡喜隨喜，作禮而去。 ^1150-8

時鬱多羅知王去已，至世尊前，受所說偈。於王食時，食食為誦，白言：「大王！如佛世尊、如來、應、等正覺所知所見，而說斯偈：
人當自繫念，每食知節量，是則諸受薄，安消而保壽。」 ^1150-9

如是波斯匿王，漸至後時，身體〔庸〕細，容貌端正。處樓閣上，向佛住處，合掌恭敬，右膝著地，三說是言：「南無敬禮世尊、如來、應、等正覺！南無敬禮世尊、如來、應、等正覺！與我現法利益，後世利益，現法、後世利益，以其飯食知節量故。」
〔得勝、毀壞、從佛教，一法、福田、可厭患。〕
〔明闇、石山、著一衣，諸王、喘息名跋瞿。〕^1150-10

## 阿修羅經 ^s1151

如是我聞：一時，佛住舍衛國。 ^1151-1

時有年少阿修羅，來詣佛所，於佛面前，麤惡不善語，瞋罵訶責。 ^1151-2

爾時，世尊即說偈言：
不怒勝瞋恚，不善以善伏，惠施伏慳貪，真言壞妄語。不罵亦不虐，常住賢聖心，惡人住瞋恨，不動如山石。起瞋恚能持，勝制狂馬車，我說善御士，非彼攝繩者。 ^1151-3

時年少阿修羅白佛言：「瞿曇！我今悔過。如愚、如癡，不辯、不善，於瞿曇面前訶罵毀辱。」 ^1151-4

如是懺悔已，時阿修羅聞佛所說，歡喜隨喜，作禮而去。^1151-5

## 賓耆迦經 ^s1152

如是我聞：一時，佛住舍衛國祇樹給孤獨園。 ^1152-1

時有年少賓耆迦婆羅門，來詣佛所，於世尊面前，作麤惡不善語，瞋罵呵責。 ^1152-2

爾時，世尊告年少賓耆迦：「若於一時吉星之日，汝當會諸宗親眷屬耶？」 ^1152-3

賓耆白佛：「如是，瞿曇！」 ^1152-4

佛告賓耆：「若汝宗親不受食者，當如之何？」 ^1152-5

賓耆白佛：「不受食者，食還屬我。」 ^1152-6

佛告賓耆：「汝亦如是，如來面前作麤惡不善語，罵辱呵責，我竟不受，如此罵者，應當屬誰？」 ^1152-7

賓耆白佛：「如是，瞿曇！彼雖不受，且以相贈，則便是與。」 ^1152-8

佛告賓耆：「如是不名更相贈遺，何得便為相與？」 ^1152-9

賓耆白佛：「云何名為更相贈遺，名為相與？云何名〔不更〕相贈遺，不名相與？」 ^1152-10

佛告賓耆：「若當如是罵則報罵，瞋則報瞋，打則報打，鬥則報鬥，名相贈遺，名為相與。若復賓耆！罵不報罵，瞋不報瞋，打不報打，鬥不報鬥，若如是者非相贈遺，不名相與。」 ^1152-11

賓耆白佛：「瞿曇！我聞古昔婆羅門長老宿重、行道大師所說：如來、應、等正覺，面前罵辱，瞋恚呵責，不瞋、不怒，而今瞿曇有瞋恚耶？」 ^1152-12

爾時，世尊即說偈言：
無瞋何有瞋！正命以調伏，正智心解脫，慧者無有瞋。以瞋報瞋者，是則為惡人，不以瞋報瞋，臨敵伏難伏。 ^1152-13

不瞋勝於瞋，三偈如前說。 ^1152-14

爾時，年少賓耆白佛言：「悔過，瞿曇！如愚、如癡，不辯、不善，而於沙門瞿曇面前，麤惡不善語，瞋罵呵責。」 ^1152-15

聞佛所說，歡喜隨喜，作禮而去。^1152-16

## 健罵經 ^s1153

如是我聞：一時，佛住舍衛國東園鹿子母講堂。 ^1153-1

爾時，世尊晡時從禪覺，詣講堂東蔭蔭中，露地經行。 ^1153-2

時有健罵婆羅豆婆遮婆羅門，來詣佛所，世尊面前，作麤惡不善語，罵詈呵責。世尊經行，彼隨世尊後行。世尊經行已竟，住於一處，彼婆羅門言：「瞿曇！伏耶？」 ^1153-3

爾時，世尊即說偈言：
勝者更增怨，伏者臥不安，勝伏二俱捨，是得安隱眠。 ^1153-4

婆羅門白言：「瞿曇！我今悔過。如愚、如癡，不辯、不善，何於瞿曇面前，作麤惡不善語，罵詈呵責！」 ^1153-5

時婆羅門聞佛所說，歡喜隨喜，復道而去。^1153-6

## 健罵經 ^s1154

如是我聞：一時，佛住舍衛國東園鹿子母講堂。 ^1154-1

世尊晨朝著衣持缽，入舍衛城乞食。 ^1154-2

時健罵婆羅豆婆遮婆羅門，遙見世尊，作麤惡不善語，瞋罵呵責。把土坌佛，時有逆風還吹其土，反自坌身。 ^1154-3

爾時，世尊即說偈言：
若人無瞋恨，罵辱以加者，清淨無結垢，彼惡還歸己，猶如土坌彼，逆風還自污。 ^1154-4

時彼婆羅門白佛言：「悔過，瞿曇！如愚、如癡，不辯、不善，何於瞿曇面前，麤惡不善語，瞋罵呵責！」 ^1154-5

時婆羅門聞佛所說，歡喜隨喜，復道而去。^1154-6

## 違義經 ^s1155

如是我聞：一時，佛在拘薩羅人間遊行。至舍衛國祇樹給孤獨園。 ^1155-1

時有婆羅門，名曰違義，聞沙門瞿曇從拘薩羅國人間遊行，至舍衛國祇樹給孤獨園。聞已作是念：我當往詣沙門瞿曇所，聞所說法，當反其義。作是念已，往詣精舍，至世尊所。 ^1155-2

爾時，世尊無量眷屬圍繞說法。世尊遙見違義婆羅門來，即默然住。違義婆羅門白佛言：「瞿曇說法，樂欲聞之！」 ^1155-3

爾時，世尊即說偈言：
違義婆羅門，未能解深義，內懷嫉恚心，欲為法留難。調伏違反心，諸不信樂意，息諸障礙垢，則解深妙說。 ^1155-4

時違義婆羅門作是念：沙門瞿曇已知我心。聞佛所說，歡喜隨喜，從座起而去。^1155-5

## 不害經 ^s1156

如是我聞：一時，佛住舍衛國祇樹給孤獨園。 ^1156-1

世尊晨朝著衣持缽，入舍衛城乞食。 ^1156-2

時有不害婆羅門，來詣佛所，白佛言：「世尊！我名不害，為稱實不？」 ^1156-3

佛告婆羅門：「如是，稱實者若身不害，若口不害，若心不害，則為稱實。」 ^1156-4

爾時，世尊即說偈言：
若心不殺害，口意亦俱然，是則為離害，不恐怖眾生。 ^1156-5

佛說此經已，不害婆羅門聞佛所說，歡喜隨喜，復道而去。^1156-6

## 火與經 ^s1157

如是我聞：一時，佛住王舍城迦蘭陀竹園。 ^1157-1

世尊晨朝著衣持缽，入王舍城乞食，次第行乞，至火與婆羅門舍。 ^1157-2

火與婆羅門遙見佛來，即具眾美飲食，滿缽與之。如是二日，三日，乞食復至其舍。火與婆羅門遙見佛來，作是念：禿頭沙門何故數來，貪美食耶？ ^1157-3

爾時，世尊知火與婆羅門心念已，即說偈言：
王天日日雨，田夫日夜耕，數數殖種子，是田數收穀。如人數懷妊，乳牛數懷犢，數數有求者，則能數惠施，數數惠施故，常得大名稱。數數棄死屍，數數哭悲戀，數數生數死，數數憂悲苦，數數以火燒，數數諸蟲食。若得賢聖道，不數受諸有，亦不數生死，不數憂悲苦，不數數火燒，不數諸蟲食。 ^1157-4

時火與婆羅門聞佛說偈，還得信心，復以種種飲食，滿缽與之。世尊不受，以因說偈而施故，復說偈言：
因為說偈法，不應受飲食，當觀察自法，說法不受食。婆羅門當知！斯則淨命活。應以餘供養，純淨大仙人，已盡諸有漏，穢法悉已斷。供養以飲食，於其良福田，欲求福德者，則我田為良。 ^1157-5

火與婆羅門白佛：「今以此食，應著何所？」 ^1157-7

佛告婆羅門：「我不見諸天魔、梵，沙門、婆羅門，天神、世人，有能食此信施，令身安樂。汝持是食去，棄於無蟲水中，及少生草地。」 ^1157-8

時婆羅門即以此食，持著無蟲水中，水即煙出，沸聲啾啾。 ^1157-9

譬如鐵丸，燒令火色，擲著水中，水即煙起，沸聲啾啾，亦復如是。 ^1157-10

婆羅門持此飲食著水中，水即煙出，沸聲啾啾。 ^1157-11

於時火與婆羅門歎言：「甚奇瞿曇！大德大力，能令此食而作神變。」 ^1157-12

時火與婆羅門因此飯食神變，得信敬心，稽首佛足，退住一面，白佛言：「世尊！我今可得於正法中出家，受具足，修梵行不？」 ^1157-13

佛告婆羅門：「汝今可得於正法中出家，受具足。」 ^1157-14

彼即出家已，作是思惟所以：族姓子剃除〔鬚髮〕，著袈裟衣，正信非家，出家學道，乃至得阿羅漢，心善解脫。^1157-15

## 婆肆吒經 ^s1158

如是我聞：一時，佛住舍衛國祇樹給孤獨園。 ^1158-1

時舍衛國中婆肆吒，信佛、法、僧，歸佛、歸法、歸比丘僧，於佛、法、僧已離狐疑，於〔苦、集、滅、道〕亦離疑惑，見諦得果，得無間慧。其夫是婆羅豆婆遮種姓婆羅門。 ^1158-2

〔婆羅門女〕每至左右所為作時，有小得失，即稱南無佛，向如來所住方面，隨方合掌，三說是言：「南無多陀阿伽度、阿羅呵、三藐三佛陀，身純金色，圓光一尋，方身圓滿如尼拘律樹，善說妙法牟尼之尊，仙人上首，是我大師！」 ^1158-3

時夫婆羅門聞之，瞋恚不喜，語其婦言：「為鬼著耶？無有此義，捨諸三明大德婆羅門，而稱歎彼禿頭沙門！黑闇之分，世所不稱。我今當往，共汝大師論議，足知勝如。」 ^1158-4

婦語夫言：「不見諸天魔、梵，沙門、婆羅門，諸神、世人，能共世尊、如來、應、等正覺，金色之身，圓光一尋，如尼拘律樹圓滿之身，言說微妙，仙人上首，我之大師，共論議者。然今婆羅門且往，自可知之。」 ^1158-5

時婆羅門即往詣佛〔所〕，面相問訊，慰勞已，退坐一面，而說偈言：
為殺於何等，而得安隱眠？為殺於何等，令心得無憂？為殺於何等，瞿曇所稱歎？ ^1158-6

爾時，世尊知婆羅門心之所念，而說偈言：
殺於瞋恨者，而得安隱眠。殺於瞋恚者，而心得無憂。瞋恚為毒本，能害甘種子，能害於彼者，賢聖所稱歎。若能害彼者，其心得無憂。 ^1158-7

時婆羅豆婆遮婆羅門，聞佛所說，示、教、照、喜，次第說法：謂說施，說戒，說生天法，說欲味著為災患，煩惱清淨，出要遠離，隨順福利清淨，分別廣說。譬如清淨白氈，易為染色。如是婆羅豆婆遮婆羅門，即於座上，於四聖諦得〔無間等〕，所謂苦、集、滅、道。 ^1158-8

是婆羅門見法、得法、知法、入法，度諸疑、惑，不由他度，於正法律得無所畏；即從座起，偏露右肩，合掌白佛：「已度，世尊！已度，善逝！我今歸佛，歸法，歸比丘僧已，盡其壽命為優婆塞，證知我！」 ^1158-9

時婆羅豆婆遮婆羅門，聞佛所說，歡喜隨喜，作禮而去。還歸自家，其婦優婆夷遙見夫來，見已白言：「已與如來、應、等正覺，純金色身，圓光一尋，如尼拘律樹圓滿之身，妙說之上，仙人之首，大牟尼尊為我大師，共論議耶？」 ^1158-10

其夫答言：「我未嘗見諸天魔、梵，沙門、婆羅門，諸神、世人，有能與如來、應、等正覺，真金色身，圓光一尋，如尼拘律樹圓滿之身，妙說之上，諸仙之首，牟尼之尊，汝之大師，共論議也。汝今與我作好法衣，我持至世尊所，出家學道。」 ^1158-11

時婦悉以鮮潔白氈，令作法衣。時婆羅門持衣，往詣世尊所，稽首禮足，退住一面，白言：「世尊！我今可得於世尊法中出家學道，修梵行不？」 ^1158-12

佛告婆羅門：「汝今可得於此法律，出家學道，修諸梵行。」 ^1158-13

即出家已，獨靜思惟所以：善男子剃除鬚髮，著袈裟衣，出家學道，乃至得阿羅漢，心善解脫。^1158-14

## 摩瞿經 ^s1159

如是我聞：一時，佛住舍衛國祇樹給孤獨園。 ^1159-1

時有魔瞿婆羅門，來詣佛所，與世尊面相問訊，慰勞已，退坐一面，白佛言：「瞿曇！我於家中常行布施，若一人來施於一人，若二人、三人、乃至百千，悉皆施與，我如是施，得多福不？」 ^1159-2

佛告婆羅門：「汝如是施，實得大福。
所以者何？以於家中常行布施，一人來乞即施一人，二人、三人乃至百千，悉皆施與故，即得大福。」 ^1159-3

時魔瞿婆羅門即說偈言：
在家所為作，布施復大會，因此惠施故，欲求大功德。今問於牟尼，我之所應知，同梵天所見，為我分別說。云何為解脫，勝妙之善趣？云何修方便，得生於梵世？云何隨樂施，生明勝梵天？ ^1159-4

爾時，世尊說偈答言：
施者設大會，隨彼愛樂施，歡喜淨信心，攀緣善功德，以其所建立，求離諸過惡，遠離於貪欲，其心善解脫。修習於慈心，其功德無量，況復加至誠，廣施設大會！若於其中間，所得諸善心，正向善解脫，或餘純善趣，如是勝因緣，得生於梵世。如是之惠施，其心平等故，得生於梵世，其壽命延長。 ^1159-5

時魔瞿婆羅門，聞佛所說，歡喜隨喜，從座起而去。^1159-6

## 持傘蓋經 ^s1160

如是我聞：一時，佛住舍衛國祇樹給孤獨園。 ^1160-1

時有持金蓋、著舍勒、導從婆羅門，來詣佛所，與世尊面相問訊，慰勞已，退坐一面。而說偈言：
無非婆羅門，所行為清淨，剎利修苦行，於淨亦復乖，三典婆羅門，是則為清淨，如是清淨者，不在餘眾生。 ^1160-2

爾時，世尊說偈答言：
不知清淨道，及諸無上淨，於餘求淨者，至竟無淨時。 ^1160-3

婆羅門白佛：「瞿曇說清淨道及無上清淨耶？何等為清淨道？何等為無上清淨？」 ^1160-4

佛告婆羅門：「正見者為清淨道。正見修、習、多修習，斷貪欲，斷瞋恚，斷愚癡；若婆羅門貪欲永斷，瞋恚、愚癡永斷，一切煩惱永斷，是名無上清淨。 ^1160-5a

正志、正語、正業、正命、正方便、正念、正定，是名清淨道。正定修、習、多修習已，斷貪欲，斷瞋恚，斷愚癡；若婆羅門貪欲永斷，瞋恚、愚癡永斷，一切煩惱永斷，是名無上清淨。」 ^1160-5b

婆羅門白佛言：「瞿曇說清淨道，無上清淨耶！瞿曇！世務多事，今且辭還。」 ^1160-6

佛告婆羅門：「宜知是時。」 ^1160-7

持華蓋、著舍勒、導從婆羅門，聞佛所說，歡喜隨喜，從座起去。
〔大第一阿脩羅，卑嶷、二瞋罵，返戾及無害。〕
〔羅闍、婆私吒，摩佉與剎利，是名為十種。〕^1160-8

## 羅漢法經 ^s1161

如是我聞：一時，佛住舍衛國祇樹給孤獨園。 ^1161-1

爾時，有異婆羅門，來詣佛所，與世尊面相問訊，慰勞已，退坐一面，而說偈言：
云何為尸羅？云何正威儀？
云何為功德？云何名為業？
成就何等法，羅漢婆羅門？ ^1161-2

爾時，世尊說偈答言：
宿命憶念智，見生天惡趣，得諸受生盡，牟尼明決定。知心善解脫，解脫一切貪，具足於三明，三明婆羅門。 ^1161-3

佛說此經已，異婆羅門聞佛所說，歡喜隨喜，從座起而去。^1161-4

## 老夫婦經 ^s1162

如是我聞：一時，佛住舍衛國祇樹給孤獨園。 ^1162-1

〔爾時〕、世尊晨朝著衣持缽，入舍衛城乞食，尊者阿難從世尊後。 ^1162-2

時有二老男女，是其夫婦，年耆根熟，僂背如鉤，〔詣〕里巷頭燒糞掃處，俱蹲向火。 ^1162-3

世尊見彼二老夫婦，年耆愚老，僂背如鉤，俱蹲向火，猶如老鵠，欲心相視。見已告尊者阿難：「汝見彼夫婦二人，年耆愚老，僂背如鉤，俱蹲向火，猶如老鵠，欲心相視不？」 ^1162-4

阿難白佛：「如是，世尊！」 ^1162-5

佛告阿難：「此二老夫婦，於年少時盛壯之身，勤求財物者，亦可得為舍衛城中第一富長者。 ^1162-6a

若復剃除鬚髮，著袈裟衣，正信非家，出家學道，精勤修習者，亦可得阿羅漢第一上果。 ^1162-6b

於第二分盛壯之身，勤求財物，亦可得為舍衛城中第二富者。 ^1162-6c

若復剃除鬚髮，著袈裟衣，正信非家，出家學道者，亦可得阿那含果證。 ^1162-6d

若於第三分中年之身，勤求財物，亦可得為舍衛城中第三富者。 ^1162-6e

若剃鬚髮，著袈裟衣，正信非家，出家學道者，亦可得為斯陀含果證。 ^1162-6f

若於第四分老年之身，勤求財物，亦可得為舍衛城中第四富者。 ^1162-6g

若剃鬚髮，著袈裟衣，正信非家，出家學道者，亦可得為須陀洹果證。 ^1162-6h

彼於今日，年耆根熟，無有錢財，無有方便，無所堪能，不復堪能若覓錢財，亦不能得勝過人法。」 ^1162-6i

爾時，世尊復說偈言：
不行梵行故，不得年少財，思惟古昔事，眠地如曲弓。不修於梵行，不得年少財，猶如老鵠鳥，守死於空池。 ^1162-7

佛說此經已，尊者阿難陀聞佛所說，歡喜奉行。^1162-8

## 老死經 ^s1163

如是我聞：一時，佛住舍衛國祇樹給孤獨園。如上說。 ^1163-1

差別者，唯說異偈言：
老死之所壞，身及所受滅，唯有惠施福，為隨己資糧。依於善攝護，及修禪功德，隨力而行施，錢財及飲食，於群則眠覺，非為空自活。 ^1163-2

佛說此經已，彼婆羅門聞佛所說，歡喜隨喜，作禮而去。^1163-3

## 波羅延經 ^s1164

如是我聞：一時，佛住〔波羅奈〕國仙人住處鹿野苑中。 ^1164-1

時有眾多比丘，集於講堂，作如是論：「諸尊！如世尊說《波羅延•低舍彌德勒所問經》：若知二邊者，於中永無著，說名大丈夫，不顧於五欲，無有煩惱〔樔〕，超出縫紩憂。 ^1164-2

諸尊！此有何義？云何邊？云何二邊？云何為中？云何為縫紩？云何思以智知、以了了；智所知、了所了，作苦邊、脫於苦？」 ^1164-3

有一答言：「六內入處是一邊，六外入處是二邊，受是其中，愛為縫紩。習於〔愛〕者，得彼彼因身，〔漸轉〕增長出生。於此即法，以智知、以了了；智所知、了所了，作苦邊、脫於苦。」 ^1164-4

復有說言：「過去世是一邊，未來世是二邊，現在世名為中，愛為縫紩。習近此愛，彼彼所因身，漸轉增長出生，乃至脫苦。」 ^1164-5

復有說言：「樂受者是一邊，苦受者是二邊，不苦不樂是其中，愛為縫紩。習近此愛，彼彼所得自身，漸轉增長出生，乃至〔脫〕苦。」 ^1164-6

復有說言：「有者是一邊，集是二邊，受是其中，愛為縫紩；如是廣說，乃至脫苦。」 ^1164-7

復有說言：「身者是一邊，身集是二邊，愛為縫紩；如是廣說乃至脫苦。」 ^1164-8

復有說言：「我等一切所說不同，所謂向來種種異說，要不望知，云何世尊有餘之說《波羅延•低舍彌德勒所問經》？我等應往具問世尊，如世尊說，我等奉持。」 ^1164-9

爾時眾多比丘，詣世尊所，稽首禮足，退坐一面，白佛言：「世尊！向諸比丘集於講堂，作如是言：於世尊所說《波羅延•低舍彌德勒所問經》，所謂二邊乃至脫苦。有人說言：內六入處是說一邊，外六入處是說二邊，受是其中，愛為縫紩。如前廣說，悉不決定，今日故來請問世尊，具問斯義，我等所說誰得其義？」 ^1164-10

佛告諸比丘：「汝等所說，皆是善說；我今當為汝等說有餘經。我為波羅延•低舍彌德勒有餘經說：謂觸是一邊，觸集是二邊，受是其中，愛為縫紩。習近愛已，彼彼所得身緣，轉增長出生。於此法，以智知、以了了；習所知、了所了，作苦邊、脫於苦」。 ^1164-11

佛說此經已，諸比丘聞佛所說，歡喜奉行。^1164-12

## 賓頭盧經 ^s1165

如是我聞：一時，尊者賓頭盧住拘睒彌國瞿師羅園。 ^1165-1

時有婆蹉國王，名優陀延那，詣尊者賓頭盧所，共相問訊，問訊已，退坐一面。 ^1165-2

婆蹉王優陀延那白尊者賓頭盧言：「欲有所問，寧有閑〔暇〕見答〔與不〕？」 ^1165-3

尊者賓頭盧答言：「大王！大王且問，知者當答。」 ^1165-4

婆蹉王優陀延那問尊者賓頭盧：「何因何緣，新學年少比丘，於此法律出家未久，極安樂住，諸根欣悅，顏貌清淨，膚色鮮白，樂靜少動，任他而活，野獸其心，堪能盡壽修持梵行，純一清淨？」 ^1165-5

尊者賓頭盧答言：「如佛所說，如來、應、等正覺所知、所見，為比丘說：汝諸比丘！若見宿人，當作母想；〔見中年〕者，作姊妹想；見幼稚者，當作女想。以是因緣，年少比丘於此法律出家未久，安隱樂住，諸根敷悅，顏貌清淨，膚色鮮白，樂靜少動，任他而活，野獸其心，堪能盡壽修持梵行，純一清淨。」 ^1165-6

婆蹉王優陀延那語尊者賓頭盧言：「今諸世間貪求之心，若見宿人而作母想，見中年者作姊妹想，見幼稚者而作女想。當於爾時，心亦隨起貪欲燒燃、瞋恚燒燃、愚癡燒燃，要當更有勝因緣不？」 ^1165-7

尊者賓頭盧語婆蹉王優陀延那：「更有因緣，如世尊說。如來、應、等正覺所知、所見，為比丘說：此身從足至頂，骨幹肉塗，覆以薄皮，種種不淨充滿其中。周遍觀察：髮、毛、爪、齒、塵、垢、流唌、皮、肉、白骨、筋、脈、心、肝、肺、脾、腎、腸、肚、生藏、熟藏、〔膽〕、淚、汗、涕、沫、肪、脂、髓、〔痰廕〕、膿、血、腦汁、屎、溺。大王！此因此緣故，年少比丘於此法律出家未久，安隱樂住，乃至純一滿淨。」 ^1165-8

婆蹉王優陀延那語尊者賓頭盧：「人心飄疾，若觀不淨，隨淨想現，頗更有因緣，令年少比丘於此法律出家未久，安隱樂住，乃至純一滿淨不？」 ^1165-9

尊者賓頭盧言：「大王！有因、有緣，如世尊說。如來、應、等正覺所知、所見，告諸比丘：汝等應當守護根門，善攝其心。 ^1165-10

若眼見色時，莫取色相，莫取隨形好，增上執持。若於眼根不攝斂住，則世間〔貪憂〕惡不善法，則漏其心。是故〔汝〕等當受持眼律儀。 ^1165-11a

耳、聲，鼻、香，舌、味，身、觸，意、法，亦復如是，乃至受持意律儀。」 ^1165-11b

爾時，婆蹉王優陀延那語尊者賓頭盧：「善哉！善說法，乃至受持諸根律儀。尊者賓頭盧！我亦如是。有時不守護身，不持諸根律儀，不一其念，入於宮中，其心極生貪欲熾燃、〔瞋恚燒燃〕、愚癡燒燃。正使閑房獨處，亦復三毒燒燃其心，況復宮中！又我有時善護其身，善攝諸根，專一其念，入於宮中，貪欲、恚、癡不起燒燃其心。於內宮中尚不燒身，亦不燒心，況復閑獨！以是之故，此因此緣，能令年少比丘，於此法律出家未久，安隱樂住，乃至純一滿淨。」 ^1165-12

時婆蹉王優陀延那聞尊者賓頭盧所說，歡喜隨喜，從坐起去。^1165-13

## 手足喻經 ^s1166

如是我聞：一時，佛住拘睒彌國瞿師羅園。 ^1166-1

爾時，世尊告諸比丘：「有手故知有取捨，有足故知有往來，有關節故知有屈伸，有腹故知有飢渴。 ^1166-2

如是比丘！有眼故眼觸因緣生受──內覺若苦、若樂、不苦不樂。 ^1166-3a

耳、鼻、舌、身、意，亦復如是。 ^1166-3b

諸比丘？若無手則不知取捨，若無足則不知往來，若無關節則不知有屈伸，若無腹則不知有飢渴。 ^1166-4

如是諸比丘！若無眼，則無眼觸因緣生受──內覺若苦、若樂、不苦不樂。 ^1166-5a

耳、鼻、舌、身、意，亦復如是。」 ^1166-5b

佛說此經已，諸比丘聞佛所說，歡喜奉行。^1166-6

## 龜經 ^s1167

如是我聞：一時，佛住拘睒彌國瞿師羅園。 ^1167-1

爾時，世尊告諸比丘：「過去世時，有河中草，有龜於中住止。時有野干，飢行覓食，遙見龜蟲，疾來捉取。龜蟲見來，即便藏六。野干守伺，〔出頭足〕，欲取食之。久守龜蟲，永不出頭，亦不出足，野干飢乏，瞋恚而去。 ^1167-2

諸比丘！汝等今日亦復如是。知魔波旬常伺汝便，〔汝眼著於色〕、耳聞聲、鼻嗅香、舌嘗味、身覺觸、意念法，欲令出生染著六境。 ^1167-3

是故，比丘！汝等今日常當執持眼律儀住，執持眼根律儀住，惡魔波旬不得其便，隨出、隨緣。 ^1167-4a

耳、鼻、舌、身、意，亦復如是。 ^1167-4b

於其六根若出、若緣，不得其便，猶如龜蟲，野干不得其便。」 ^1167-5

爾時，世尊即說偈言：
龜蟲畏野干，藏六於殼內，比丘善攝心，密藏諸覺想，
不依不怖彼，覆心勿言說。 ^1167-6

佛說此經已，諸比丘聞佛所說，歡喜奉行。^1167-7

## 麥經 ^s1168

如是我聞：一時，佛住拘睒彌國瞿師羅園。 ^1168-1

爾時，世尊告諸比丘：「譬如〔麥聚〕，著四衢道頭，有六壯夫執杖共打，須臾塵碎，有第七人執杖重打。諸比丘！於意云何？如〔麥聚〕，六人共打，七人重打，當極碎不？」 ^1168-2

諸比丘白佛言：「如是，世尊！」 ^1168-3

佛告諸比丘：「如是愚癡士夫，六觸入處之所搥打。何等為六？謂眼觸入處常所搥打，耳、鼻、舌、身、意觸入處常所搥打。彼愚癡士夫，為六觸入處之所搥打，猶復念求當來世有，如第七人重打令碎。 ^1168-4

比丘！若言是我，是則動搖；言是我所，是則動搖；未來當有，是則動搖；未來當無，是則動搖；當復有色，是則動搖；當復無色，是則動搖；當復有想，是則動搖；當復無想，是則動搖；當復非有想非無想，是則動搖。動搖故病，動搖故癰，動搖故刺，動搖故著。正觀察動搖故苦者，得不動搖心，多修習住，繫念正知。 ^1168-5

如動搖，如是思量；虛誑；有行；因愛言我，是則為愛；言我所，是則為愛；言當來有，是則為愛；言當來無，是則為愛；當有色，是則為愛；當無色，是則為愛；當有想，是則為愛；當無想，是則為愛；當非想非非想，是則為愛。愛故為病，愛故為癰，愛故為刺。若善思觀察愛生苦者，當多住離愛心，〔正念正知〕。 ^1168-6

諸比丘！過去世時，阿修羅興軍與帝釋鬥。時天帝釋告三十三天：今日諸天、阿修羅〔共〕戰，若諸天勝、阿修羅不如者，當生執阿修羅，縛以五繫，送還天宮。 ^1168-7

阿修羅語其眾言：今阿修羅軍與諸天戰，若阿修羅勝、諸天不如者，當生執帝釋，縛以五繫，還歸阿修羅宮。 ^1168-8

當其戰諍，諸天得勝，阿修羅不如。時三十三天生執毘摩質多羅阿修羅王，縛以五繫，還歸天宮。 ^1168-9

爾時，毘摩質多羅阿修羅王，身被五繫，置於正法殿上，以種種天五欲樂而娛樂之。 ^1168-10

毘摩質多羅阿修羅王作是念：唯阿修羅賢善聰慧，諸天雖善，我今且當還歸阿修羅宮。作是念時，即自見身被五繫縛，諸天五欲自然化沒。 ^1168-11

毘摩質多羅阿修羅王復作是念：諸天賢善，智慧明徹，阿修羅雖善，我今且當住此天宮。作是念時，即自見身五縛得解，諸天五欲自然還出。 ^1168-12

毘摩質多羅阿修羅王，乃至有如是微細之縛，魔波旬縛，轉細於是。 ^1168-13

心動搖時，魔即隨縛，心不動搖，魔即隨解。 ^1168-14

是故諸比丘！多住不動搖心，〔正念正知〕應當學！」 ^1168-15

佛說此經已，諸比丘聞佛所說，歡喜奉行。^1168-16

## 琴經 ^s1169

如是我聞：一時，佛住拘睒彌國瞿師羅園。 ^1169-1

爾時，世尊告諸比丘：「若有比丘、比丘尼，眼、色、識，因緣生，若欲、若貪、若昵、若念、若決定著處，於彼諸心善自防護。
所以者何？此等皆是恐畏之道，有礙有難；此惡人所依，非善人所依，是故應自防護！ ^1169-2a

耳、鼻、舌、身、意，亦復如是。 ^1169-2b

譬如田夫，有好田苗。其守田者懶惰放逸，欄牛噉食。 ^1169-3

愚癡凡夫亦復如是，六觸入處，乃至放逸，亦復如是。 ^1169-4

若好田苗，其守田者心不放逸，〔欄牛不食〕，設復入田，盡驅令出。 ^1169-5

所謂若心、若意、若識，多聞聖弟子於五欲功德，善自攝護，〔盡止〕令滅。 ^1169-6

若好田苗，其守護田者不自放逸，欄牛入境，左手牽鼻，右手執杖，遍身搥打，驅出其田。諸比丘！於意云何？彼牛遭苦痛已，從村至宅，從宅至村，復當如前過食田苗不？」 ^1169-7

答言：「不也，世尊！所以者何？憶先入田遭捶杖苦故。」 ^1169-8

「如是比丘！若心、若意、若識，多聞聖弟子於六觸入處，極生厭離、恐怖，內心安住，制令一意。」 ^1169-9

「諸比丘！過去世時，有王聞未曾有好彈琴聲，極生愛樂、耽湎、染著，問諸大臣：此何等聲，甚可愛樂？ ^1169-10

大臣答言：此是琴聲。 ^1169-11

〔王〕語大臣：取彼聲來。 ^1169-12

大臣受教，即往取琴來，白言：大王！此是琴，作好聲者。 ^1169-13

王語大臣：我不用琴，取其先聞可愛樂聲來。 ^1169-14

大臣答言：如此之琴，有眾多種具，謂有柄、有槽、有麗、有絃、有皮，巧方便人彈之；得眾具因緣，乃成音聲，非不得眾具而有音聲。前所聞聲，久已過去，轉亦盡滅，不可持來。 ^1169-15

爾時，大王作是念言：咄！何用此虛偽物為！世間琴者，是虛偽物，而令世人耽湎、染著。汝今持去，片片析破，棄於十方。大臣受教，析為百分，棄於處處。 ^1169-16

如是比丘！若色、受、想、思、欲，知此諸法無常、有為、心、因緣生，而便說言是我、我所，彼於異時一切悉無。諸比丘！應作如是平等正智如實觀察！」 ^1169-17

佛說此經已，諸比丘聞佛所說，歡喜奉行。^1169-18

## 癩瘡經 ^s1170

如是我聞：一時，佛住拘睒彌國瞿師羅園。 ^1170-1

爾時，世尊告諸比丘：「如癩病人，四體瘡壞，入茅荻中，為諸刺葉針刺所傷，倍增苦痛。 ^1170-2

如是愚癡凡夫，六觸入處受諸苦痛，亦復如是。 ^1170-3

如彼癩人，為草葉針刺所傷，膿血流出。 ^1170-4

如是愚癡凡夫，其性弊暴，六觸入處所觸，則起瞋恚，惡聲流出，如彼癩人。
所以者何？愚癡無聞凡夫，心如癩瘡。 ^1170-5

我今當說律儀、不律儀。 ^1170-6

云何律儀？云何不律儀？ ^1170-7a

愚癡無聞凡夫，眼見色已，於可念色而起貪著，不可念色而起瞋恚，於彼次第隨生眾多覺想相續；不見過患，復見過患不能除滅。 ^1170-7b

耳、鼻、舌、身、意，亦復如是。 ^1170-7c

比丘！是名不律儀。 ^1170-7d

云何律儀？ ^1170-8a

多聞聖弟子，若眼見色，於可念色不起欲想，不可念色不起恚想，次第不起眾多覺想相續住；見色過患，見過患已能捨離。 ^1170-8b

耳、鼻、舌、身、意，亦復如是。 ^1170-8c

是名律儀。」 ^1170-8d

佛說此經已，諸比丘聞佛所說，歡喜奉行。^1170-9

## 六種眾生經 ^s1171

如是我聞：一時，佛住拘睒彌國瞿師羅園。 ^1171-1

爾時，世尊告諸比丘：「譬如士夫遊空宅中，得六種眾生：一者、得狗，即執其狗，繫著一處，次得其鳥，次得毒蛇，次得野干，次得失收摩羅，次得獼猴，得斯眾生，悉縛一處。其狗者樂欲入村，其鳥者常欲飛空，其蛇者常欲入穴，其野干者樂向塚間，失收摩羅者長欲入海，獼猴者欲入山林。此六眾生悉繫一處，所樂不同，各各嗜欲到所安處，各各不相樂於他處而繫縛故，各用其力，向所樂方而不能脫。 ^1171-2

如是六根種種境界，各各自求所樂境界，不樂餘境界。 ^1171-3

眼根常求可愛之色，不可意色則生其厭；耳根常求可意之聲，不可意聲則生其厭；鼻根常求可意之香，不可意香則生其厭；舌根常求可意之味，不可意味則生其厭；身根常求可意之觸，不可意觸則生其厭；意根常求可意之法，不可意法則生其厭。 ^1171-4

此六種根，種種行處，種種境界，各各不求異根境界。此六種根，其有力者，堪能自在隨覺境界。 ^1171-5

如彼士夫，繫六眾生於其堅柱，正出用力，隨意而去；往反疲極，以繩繫故，終依於柱。 ^1171-6

諸比丘！我說此譬，欲為汝等顯示其義。六眾生者，譬猶六根；堅柱者，譬身念處。 ^1171-7

若善修習身念處，有念、不念色，見可愛色則不生著，不可愛色則不生厭。耳、聲，鼻、香，舌、味，身、觸，意、法，於可意法則不求欲，不可意法則不生厭。 ^1171-8

是故，比丘！當勤修習，多住身念處。」 ^1171-9

佛說此經已，諸比丘聞佛所說，歡喜奉行。^1171-10

## 毒蛇經 ^s1172

如是我聞：一時，佛住拘睒彌國瞿師羅園。 ^1172-1

爾時，世尊告諸比丘：「譬如有四蚖蛇，兇惡毒虐，盛一篋中。 ^1172-2

時有士夫，聰明不愚，有智慧，求樂厭苦，求生厭死。時有一士夫語向士夫言：汝今取此篋盛毒蛇，摩拭洗浴，恩親養食，出內以時。若四毒蛇脫有惱者，或能殺汝，或令近死，汝當防護！ ^1172-3

爾時，士夫恐怖馳走，忽有五怨，拔刀隨逐，要求欲殺。〔人復語言：有五怨拔刀隨逐，要求欲殺。〕汝當防護！ ^1172-4

爾時，士夫畏四毒蛇及五拔刀怨，驅馳而走，人復語言：士夫！內有六賊，隨逐伺汝，得便當殺，汝當防護！ ^1172-5

爾時，士夫畏四毒蛇、五拔刀怨及內六賊，恐怖馳走，還入空村。見彼空舍，危朽腐毀，有諸惡物，捉皆危脆，無有堅固。人復語言：士夫！是空聚落，當有群賊來，必奄害汝。 ^1172-6

爾時，士夫畏四毒蛇、五拔刀賊、內六惡賊、空村群賊而復馳走，忽爾道路臨一大河，其水浚急。但見此岸有諸怖畏，面見彼岸安隱快樂，清涼無畏。無橋、船可渡得至彼岸，作是思惟：我取諸草木，縛束成〔筏〕，手足方便，渡至彼岸。作是念已，即拾草木，依於岸傍、縛束成〔筏〕，手足方便，截流橫渡。如是士夫，免四毒蛇、五拔刀怨、六內惡賊，復得脫於空村群賊，度於浚流，離於此岸種種怖畏，得至彼岸安隱快樂。」 ^1172-7

「我說此譬，當解其義。
比丘！篋者，譬此身色，麤四大、四大所造，精血之體，穢食長養，沐浴、衣服，無常變壞危脆之法。 ^1172-8

毒蛇者，譬四大──地界、水界、火界、風界。地界若諍，能令身死，及以近死；水、火、風諍，亦復如是。 ^1172-9

五拔刀怨者，譬五受陰。 ^1172-10

六內賊者，譬六愛喜。 ^1172-11

空村者，譬六內入。善男子！觀察眼入處，是無常變壞；執持眼者，亦是無常虛偽之法。耳、鼻、舌、身、意入處，亦復如是。 ^1172-12

空村群賊者，譬外六入處。眼為可意、不可意色所害，耳、聲，鼻、香，舌、味，身、觸，意為可意、不可意法所害。 ^1172-13

浚流者，譬四流──欲流、有流、見流、無明流。 ^1172-14

河者，譬三愛──欲愛、色愛、無色愛。 ^1172-15

此岸多恐怖者，譬有身。 ^1172-16

彼岸清涼安樂者，譬無餘涅槃。 ^1172-17

〔筏〕者，譬八正道。 ^1172-18

手足方便截流渡者，譬精進勇猛。 ^1172-19

到彼岸婆羅門住處者，譬如來、應、等正覺。 ^1172-20

如是比丘！大師慈悲，安慰弟子，為其所作，我今已作，汝今亦當作其所作！於空閑樹下，房舍清淨，敷草為座，露地塚間，遠離邊坐，精勤禪思，慎莫放逸，令後悔恨，此則是我教授之法。」 ^1172-21

佛說此經已，諸比丘聞佛所說，歡喜奉行。^1172-22

## 苦法經 ^s1173

如是我聞：一時，佛住拘睒彌國瞿師羅園。 ^1173-1

爾時，世尊告諸比丘：「多聞聖弟子，於一切苦法，集、滅、味、患、離如實知見，見五欲猶如火坑。如是觀察五欲已，於五欲貪、欲愛、欲念、欲著，不永覆心；知其欲心行處、住處而自防閉。行處、住處逆防閉已，隨其行處、住處，世間貪憂，惡不善法不漏其心。 ^1173-2

云何名為多聞聖弟子，於一切苦法，集、滅、味、患、離如實知見？ ^1173-3

多聞聖弟子，於此苦聖諦如實知，此苦集，此苦滅，此苦滅道跡聖諦如實知，是名多聞聖弟子，於一切苦法，集、滅、味、患、離如實知見。 ^1173-4

云何多聞聖弟子，見五欲如火坑，乃至世間貪憂、惡不善法不永覆心？ ^1173-5

譬如近一聚落邊，有深坑滿中盛火，無有煙焰。時有士夫不愚、不癡，聰明、黠慧，樂樂、厭苦，樂生、惡死。彼作是念：此有火坑，滿中盛火，我若墮中，必死無疑，於彼生遠、思遠、欲遠。 ^1173-6

如是多聞聖弟子，見五欲如火坑，乃至世間貪憂、惡不善法不永覆心。若行處、住處，逆防、逆知，乃至世間貪憂、惡不善法不漏其心。 ^1173-7

譬如聚落邊，有〔奈〕林，多諸棘刺。時有士夫入於林中，有所營作。入林中已，前後、左右、上下，盡有棘刺。爾時，士夫正念而行，正念來去，正念明目，正念端視，正念屈身。
所以者何？莫令利刺傷壞身故。 ^1173-8

多聞聖弟子亦復如是，若依聚落、城邑而住，晨朝著衣持缽，入村乞食，善護其身，善執其心，正念安住，正念而行，正念明目，正念觀察。
所以者何？莫令利刺傷聖法律。 ^1173-9

云何利刺傷聖法律？謂可意愛念之色，是名利刺傷聖法律。 ^1173-10

云何是可意愛念之色傷聖法律？謂五欲功德，眼識色，生愛念，長養欲樂；耳識聲、鼻識香、舌識味、身識觸，生愛念，長養欲樂，是名可愛念色傷聖法律。 ^1173-11

是名多聞聖弟子，所行處、所住處，逆防、逆知，乃至不令世間貪憂、〔惡〕不善法以漏其心。 ^1173-12

或時多聞聖弟子，〔失〕於正念，生惡不善覺，長養欲、長養恚、長養癡。是鈍根多聞聖弟子，雖起集、滅以欲覆心，譬如鐵丸燒令極熱，以少水灑，尋即乾消。如是多聞聖弟子鈍根，生念尋滅。 ^1173-13

如是多聞聖弟子，如是行，如是住，若王、大臣，若親〔族〕，往詣其所，請以俸祿，語言：男子！何用剃髮，執持瓦器，身著袈裟，家家乞食為？不如安慰，服五欲樂，行施作福！云何比丘！多聞聖弟子，國王、大臣、諸親、檀越，請以俸祿，彼當還戒、退減以不？」 ^1173-14

答曰：「不也。
所以者何？多聞聖弟子，於一切苦法，集、滅、味、患、離如實知見故，見火坑譬五欲，乃至世間貪憂、惡不善法，不永覆心。行處、住處，逆防、逆知，乃至世間貪憂、惡不善法，不漏其心。若復為國王、大臣、親族請以俸祿，還戒、退減，無有是處。」 ^1173-15

佛告諸比丘：「善哉！善哉！彼多聞聖弟子，其心長夜臨趣、流注、浚輸，向於遠離、向於離欲、〔向〕於涅槃寂靜捨離，樂於涅槃，於有漏處寂滅清涼。若為國王、長者、親族所請，還戒、退減者，無有是處，餘得大苦。譬如恆河，長夜臨趣、流注、浚輸東方，多眾斷截，欲令臨趣、流注、浚輸西方，寧能得不？」 ^1173-16

答言：「不能，世尊！所以者何？恆水長夜流注東方，欲令西流，未而可得，彼諸大眾徒辛苦耳」。 ^1173-17

「如是多聞聖弟子，長夜臨趣、流注、浚輸，向於遠離，乃至欲令退減，無有是處，徒辛苦耳！」 ^1173-18

佛說此經已，諸比丘聞佛所說，歡喜奉行。^1173-19

## 流樹經 ^s1174

如是我聞：一時，佛住阿毘闍恆水邊。 ^1174-1

時有比丘來詣佛所，稽首佛足，退住一面，白佛言：「善哉！世尊！為我說法。我聞法已，獨一靜處，專精思惟，不放逸住。〔思惟所以〕：族姓子剃除鬚髮，正信非家，出家學道，於上增修梵行，見法自知作證：我生已盡、梵行已立、所作已作、自知不受後有。」 ^1174-2

爾時，世尊觀察〔恆〕水，見恆水中有一大樹，隨流而下，語彼比丘：「汝見此恒水中大樹流不？」 ^1174-3

答言：「已見，世尊！」 ^1174-4

佛告比丘：「此大樹不著此岸，不著彼岸，不沈水底，不閡洲渚，不入洄澓，人亦不取，非人不取，又不腐敗，當隨水流順趣、流注、浚輸大海不？」 ^1174-5

比丘白佛：「如是，世尊！」 ^1174-6

佛言：「比丘亦復如是，亦不著此岸，不著彼岸，不沈水底，不閡洲渚，不入洄澓，人亦不取，非人不取，又不腐敗，當隨〔水流〕臨趣，流注、浚輸涅槃。」 ^1174-7

比丘白佛：「云何此岸？云何彼岸？云何沈沒？云何洲渚？云何洄澓？云何人取？云何非人取？云何腐敗？善哉！世尊！為我廣說。我聞法已，當獨一靜處，專精思惟，不放逸住，乃至自知不受後有。」 ^1174-8

佛告比丘：「此岸者，謂六入處。彼岸者，謂六外入處。人取者，猶如有一習近俗人及出家者，若喜、若憂、若苦、若樂，彼彼所作，悉與共同，始終相隨，是名人取。非人取者，猶如有人願修梵行，我今持戒、苦行，修諸梵行，〔當生在處〕處天上，是非人取。洄澓者，猶如有一還戒退轉。腐敗者，犯戒行惡不善法，腐敗寡聞，猶莠稗、吹貝之聲，非沙門為沙門像，非梵行為梵行像。如是比丘！是名不著此、彼岸，乃至浚輸涅槃。」 ^1174-9

時彼比丘聞佛所說，歡喜隨喜，作禮而去。 ^1174-10

時彼比丘獨一靜處，思惟佛所說水流大樹經教，乃至自知不受後有，得阿羅漢。 ^1174-11

時有牧牛人名難屠，去佛不遠，執杖牧牛。比丘去已，詣世尊所，稽首禮足，於一面住，白佛言：「世尊！我今堪能不著此岸，不著彼岸，不沈沒，不閡洲渚，非人所取，不非人取，不入洄澓，亦不腐敗，我得於世尊正法律中，出家修梵行不？」 ^1174-12

佛告牧牛者：「汝送牛還主不？」 ^1174-13

牧牛者言：「諸牛中悉有犢牛，自能還歸，不須送也，但當聽我出家學道。」 ^1174-14

佛告牧牛者：「牛雖能還家，〔汝今已受〕人衣食，要當還報其家主。」 ^1174-15

時牧牛者聞佛教己，歡喜隨喜，作禮而去。 ^1174-16

時尊者舍利弗在此會中，牧牛者去不久，白佛言：「世尊！難屠牧牛者求欲出家，世尊何故遣還歸家？」 ^1174-17

佛告舍利弗：「難屠牧牛者若還住家受五欲者，無有是處。牛付主人已，輒自當還。於此法律出家學道，淨修梵行，乃至自知不受後有，得阿羅漢。」 ^1174-18

時難屠牧牛者，以牛付主人已，還至佛所，稽首禮足，退住一面，白佛言：「世尊！牛已付主，聽我於正法律出家學道！」 ^1174-19

佛告難屠牧牛者：「汝得於此法律出家、受具足，得比丘分。」 ^1174-20

〔難屠牧牛者〕出家已，思惟所以：族姓子剃除鬚髮，著架裟衣，正信非家，出家學道，增修梵行，乃至自知不受後有，成阿羅漢。^1174-21

## 緊獸喻經 ^s1175

如是我聞：一時，佛住舍衛國祇樹給孤獨園。 ^1175-1

時有異比丘獨處坐禪，作是思惟：比丘云何知、云何見，得見清淨？作是念已，詣諸比丘，語諸比丘言：「諸尊！比丘云何知、云何見，令見清淨？」 ^1175-2

比丘答言：「尊者！於六觸入處集、滅、〔味〕、患、離如實正知，比丘作如是知、如是見者，得見清淨。」 ^1175-3

是比丘聞彼比丘記說，心不歡喜。復詣餘比丘所，問彼比丘言：「諸尊！比丘云何知、云何見，得見清淨？」 ^1175-4

彼比丘答言：「於六界集、滅、味、患、離如實正如，如是比丘如是知、如是見，得見清淨。」 ^1175-5

時比丘聞其記說，心亦不喜。復詣餘比丘，作是問言：「比丘云何知、云何見，得見清淨？」 ^1175-6

彼比丘答言：「於五受陰，觀察如病、如癰、如刺、如殺，無常，苦、空、非我，作如是知、如是見，得見清淨。」 ^1175-7

是比丘聞諸比丘記說，心亦不喜，往詣佛所，稽首禮足，退坐一面，白佛言：「世尊！我獨靜思惟，比丘云何知、云何見，得見清淨？作是念已，詣諸比丘三處所說，具白世尊。我聞彼說，心不歡喜，來詣世尊，故以此義請問世尊：比丘云何知、云何見，得見清淨？」 ^1175-8

佛告比丘：「過去世時，有一士夫，未曾見緊獸。往詣曾見緊獸者，問曾見緊獸士夫言：汝知緊獸不？答言知。復問其狀云何？答言：其色黑如火燒柱。當彼見時，緊獸黑色如火燒柱。 ^1175-9

時彼士夫聞緊獸黑色如火燒柱，不大歡喜。復更詣一曾見緊獸士夫，復問彼言：汝知緊獸不？彼答言知。復問其狀云何？彼曾見緊獸士夫答言：其色赤而開敷，狀似肉段。彼人見時，緊獸開敷，實似肉段。 ^1175-10

是士夫聞彼所說，猶復不喜。復更詣餘曾見緊獸士夫，問汝知緊獸不？答言知。復問其狀云何？答言：毿毿下垂，如尸利沙果。 ^1175-11

是人聞已，心復不喜。復行問餘知緊獸者，問汝知緊獸不？彼答言知。又問其狀云何？彼復答言：其葉青，其葉滑，其葉長廣，如尼拘婁陀樹。 ^1175-12

如彼士夫問其緊獸，聞則不喜，處處更求，而彼諸人見緊獸者，隨時所見而為記說，是故不同。 ^1175-13

如是諸比丘，若於獨處專精思惟，不放逸住，所因思惟法，不起諸漏，心得解脫，隨彼所見而為記說。 ^1175-14

汝今復聽我說譬，其智者以譬喻得解。
譬如有邊國王，善治城壁，門下堅固，交道平正。於四城門置四守護，悉皆聰慧，知其來去。當其城中，有四交道，安置床榻，城主坐上。 ^1175-15

若東方使來，問守門者：城主何在？彼即答言：主在城中，四交道頭床上而坐。彼使聞已，往詣城主，受其教令，復道而還。 ^1175-16

南、西、北方遠使來人，問守門者：城主何在？彼亦答言：在其城中，四交道頭。彼使聞已，悉詣城主，受其教令，各還本處。」 ^1175-17

佛告比丘：「我說斯譬，今當說義：所謂城者，以譬人身麤色，如《篋毒蛇譬經》說。善治城壁者，謂之正見。交道平正者，謂內六入處。四門者，謂四識住。四守門者，謂四念處。城主者，謂識受陰。使者，謂〔止觀〕。如實言者，謂四真諦。復道還者，以八聖道。」 ^1175-18

佛告比丘：「若大師為弟子所作，我今已作，以哀愍故，如《篋毒蛇譬經》說。」 ^1175-19

爾時，比丘聞佛說已，專精思惟，不放逸住，增修梵行，乃至不受後有，成阿羅漢。^1175-20

## 漏法經 ^s1176

如是我聞：一時，世尊釋氏人間遊行，至迦毘羅衛國，住尼拘婁陀園。 ^1176-1

爾時，迦毘羅衛釋氏作新講堂，未有諸沙門、婆羅門、釋迦年少、及諸人民在中住者。聞世尊來至釋氏迦毘羅衛人間遊行，住尼拘婁陀園，論苦樂義。此堂新成，未有住者，可請世尊與諸大眾於中供養，得功德福報，長夜安隱，〔然後〕我等當隨受用。作是議已，悉共出城，詣世尊所，稽首禮足，退坐一面。 ^1176-2

爾時，世尊為諸釋氏演說要法，示、教、照、喜已，默然而住。 ^1176-3

時諸釋氏從座起，整衣服，為佛作禮，右膝著地，合掌，白佛言：「世尊！我等釋氏新作講堂，未有住者，今請世尊及諸大眾於中供養，得功德福利，長夜安隱，然後我等當隨受用。」 ^1176-4

爾時，世尊默然受請。 ^1176-5

時諸釋氏知世尊受請已，稽首佛足，各還其所。即以其日，以車輿經紀，運其眾具，莊嚴新堂，敷置床座，軟草布地，備香油燈；眾事辦已，往詣佛所，稽首白言：「眾事辦已，惟聖知時！」 ^1176-6

爾時，世尊與諸大眾，前後圍繞，至新堂外；洗足已，然後上堂，於中柱下，東向而坐。 ^1176-7

時諸比丘亦洗足已，隨入講堂，於世尊後，西面東向，次第而坐。 ^1176-8

時諸釋氏，即於東面西向而座。 ^1176-9

爾時，世尊為諸釋氏，〔廣說法要〕，示、教、照、喜已，語諸釋氏：「瞿曇！初夜已過，於時可還迦毘羅越。」 ^1176-10

時諸釋氏聞佛所說，歡喜隨喜，作禮而去。 ^1176-11

爾時，世尊知釋氏去已，告大目揵連：「汝當為諸比丘說法；我今背疾，當自消息。」 ^1176-12

時大目揵連默然受教。 ^1176-13

爾時，世尊四褻〔鬱多羅僧〕，安置脅下，卷襞僧伽梨，置於頭下，右脅而臥，屈膝累足，係念明相，作起想思惟。 ^1176-14

爾時，大目揵連語諸比丘：「佛所說法，初、中、後善，善義、善味，純一滿淨，清白梵行。我今當說漏、不漏法，汝等諦聽！ ^1176-15

云何為漏法？ ^1176-16

愚癡無聞凡夫，眼見色已，於可念色而起樂著，不可念色而起憎惡，不住身念處，於心解脫、慧解脫無少分智，而起種種惡不善法，不無餘滅，不無餘永盡。 ^1176-17a

耳、鼻、舌、身、意，亦復如是。 ^1176-17b

比丘如是者，天魔波旬往詣其所，伺其虛短，於其眼、色即得其闕，耳、聲，鼻、香，舌、味，身、觸，意、法，亦復如是即得其闕。 ^1176-18

譬如枯乾草積，四方火起，尋時即燒。 ^1176-19

如是比丘於其眼色，天魔波旬即得其闕，如是比丘不勝於色；於耳、聲，鼻、香，舌、味，身、觸，意、法，受制於法，不能勝法。不勝色，不勝聲、香、味、觸、法，亦復不勝〔惡〕不善法諸煩惱，熾然苦報，及未來世生老病死。諸尊！我從世尊親受於此諸有漏法。 ^1176-20

是名《有漏法經》。 ^1176-21

云何《無漏法經》？ ^1176-22

多聞聖弟子，眼見色，於可念色不起樂著，不可念色不起憎惡，繫念而住，無量心解脫、慧解脫如實知，於彼已起惡不善法無餘滅盡。 ^1176-23a

耳、鼻、舌、身、意，亦復如是。 ^1176-23b

如是像類比丘，弊魔波旬往詣其所，於其眼、色伺求其短，不得其短；於耳、聲，鼻、香，舌、味，身、觸，意、法，伺求其短，不得其短。 ^1176-24

譬如樓閣，墻壁牢固，窗戶重閉，〔泥〕塗厚密，四方火起，不能燒然。 ^1176-25

斯等比丘亦復如是，弊魔波旬往詣其所，伺求其短，不得其短。如是比丘能勝彼色，不為彼色之所勝也；勝於聲、香、味、觸、法，不為彼法之所勝也。若勝於色；勝於聲、香、味、觸、法已，亦復勝於惡不善法煩惱，熾然苦報，及未來世生老病死。我親從世尊面受此法。 ^1176-26

是名《無漏法經》。」 ^1176-27

爾時世尊知大目揵連說法竟，起正身坐，繫念在前，告大目揵連：「善哉！善哉！目揵連為人說此經法，多所饒益，多所過度，長夜安樂諸天世人。」 ^1176-28

爾時世尊告諸比丘：「汝當受持《漏、無漏法經》，廣為人說！所以者何？義具足故，法具足故，梵行具足故，開發神通，正向涅槃；乃至信心善男子，在家、出家，當受持、讀誦，廣為人說。」 ^1176-29

佛說此經已，諸比丘聞佛所說，歡喜奉行。^1176-30

## 灰河經 ^s1177

如是我聞：一時，佛住舍衛國祇樹給孤獨園。 ^1177-1

爾時，世尊告諸比丘：「譬如灰河，〔兩岸〕極熱，多諸利刺，在於闇處。眾多罪人，在於河中，隨流漂沒。 ^1177-2

中有一人，不愚、不癡，聰明、黠慧，樂樂、厭苦，樂生、厭死，作如是念：我今何緣在此灰河，〔兩岸〕極熱，又多利刺，在闇冥處隨流漂沒？我當以手足方便，逆流而上。 ^1177-3

漸見小明，其人默念：今已疾強，見此小明。復運手足，勤加方便，遂見平地。即住於彼，觀察四方。見大石山，不斷、不壞，亦不穿穴，即登而上。 ^1177-4

復見清涼八分之水，所謂冷、美、輕、軟、香、淨，飲時不噎，咽中不閡，飲已安身。即入其中，若浴、若飲，離諸惱熱。 ^1177-5

然後復進，大山上見七種華，謂優缽羅華，缽曇摩華，拘牟頭華，分陀利華，修犍提華，彌離頭犍提華，阿提目多華。聞華香已，復上石山，見四層階堂，即坐其上。 ^1177-6

見五柱帳，即入其中，斂身正坐。種種枕褥，散華遍布，莊嚴妙好，而於其中自恣坐臥，涼風四湊，令身安隱。 ^1177-7

坐高林下，高聲唱言：灰河眾生！諸賢正士！如彼灰河〔兩岸〕極熱，多諸利刺，其處闇冥，求出於彼。 ^1177-8

河中有聞聲者，乘聲問言：何方得出？從何處出？ ^1177-9

其中有言：汝何須問何處得出，彼喚聲者，亦自不知，不見從何而出。彼亦當復在此灰河，〔兩岸〕極熱，多諸利刺，於闇冥中隨流來下，用問彼為？」 ^1177-10

「如是比丘！我說此譬，今當說義：灰者，謂三惡不善覺。云何三？欲覺、恚覺、害覺。 ^1177-11

河者，謂三愛：欲愛、色愛、無色愛。 ^1177-12

〔兩岸〕極熱者，謂內、外六入處。 ^1177-13

多諸利刺者，謂五欲功德。 ^1177-14

闇冥處者，謂無明障閉慧眼。 ^1177-15

眾多人者，謂愚癡凡夫。 ^1177-16

流，謂生死。 ^1177-17

河中有一人，不愚、不癡者，謂菩薩摩訶薩。 ^1177-18

手足方便逆流上者，謂精勤修學。 ^1177-19

微見小明者，謂得法忍。 ^1177-20

得平地者，謂持戒。 ^1177-21

觀四方者，謂見四真諦。大石山者，謂正見。 ^1177-22

八分水者，謂八聖道。 ^1177-23

七種華者，謂七覺分。 ^1177-24

四層堂者，謂四如意足。 ^1177-25

〔五柱帳〕者，謂信等五根。 ^1177-26

正身坐者，謂無餘涅槃。 ^1177-27

散華遍布者，謂諸禪、解脫、三昧、正受。 ^1177-28

自恣坐臥者，謂如來、應、等正覺。 ^1177-29

四方風吹者，謂四增〔上〕心見法安樂住。 ^1177-30

舉聲唱喚者，謂轉法輪。 ^1177-31

彼有人問諸賢正士何處去、何處出者，謂舍利弗、目犍連等〔諸賢聖〕。 ^1177-32

比丘！於中有言〔汝何所問〕，彼亦不知、不見有所出處，彼亦當復於此灰河〔兩岸〕極熱，多諸利刺，於闇冥處隨流來下者，謂六師等諸邪見輩，所謂富蘭那迦葉、末伽梨瞿舍梨子、散闍耶毘羅胝子、耆多枳舍欽婆羅、伽拘羅迦氈延、尼揵連陀闍提弗多羅，及餘邪見輩。 ^1177-33

如是比丘！大師為諸聲聞所作，我今已作，汝今當作所作，如前篋毒蛇說。」 ^1177-34

佛說此經已，諸比丘聞佛所說，歡喜奉行。^1177-35

## 婆四吒經 ^s1178

如是我聞：一時，佛住彌絺羅國菴羅園中。 ^1178-1

時有婆四吒婆羅門尼，有六子相續命終，念子發狂，裸形被髮，隨路而走，至彌絺羅菴羅園中。 ^1178-2

爾時，世尊無量大眾圍繞說法。 ^1178-3

婆四吒婆羅門尼遙見世尊，見已即得本心，慚愧羞恥，歛身蹲坐， ^1178-4

爾時，世尊告尊者阿難：「取汝鬱多羅僧，與彼婆四吒婆羅門尼，令著聽法。」 ^1178-5

尊者阿難即受佛教，取衣令著。 ^1178-6

時婆羅門尼得衣著已，至於佛前，稽首禮佛，退坐一面。 ^1178-7

爾時，世尊為其說法，示、教、照、喜已，如佛常法，說法次第，乃至信心清淨，受三自歸。聞佛所說，歡喜隨喜，作禮而去。 ^1178-8

彼婆四吒優婆夷，於後時第七子忽復命終，彼優婆夷都不啼哭、憂悲惱苦。 ^1178-9

時婆四吒優婆夷夫，說偈而告婆四吒優婆夷言：
先諸子命終，念子生憂苦，晝夜不飲食，乃至發狂亂。今喪第七子，而不生憂苦？ ^1178-10

婆四吒優婆夷，即復說偈，答其夫言：
兒孫有千數，因緣和合生，長夜遷過去，我與君亦然。子孫及宗族，其數無限量，彼彼所生處，更亙相殘食。若知生要者，何足生憂苦！我已知出離，生死存亡相。不復生憂苦，入佛正教故。 ^1178-11

時婆四吒優婆夷夫，說偈歎曰：
未曾所聞法，而今聞汝說。何處聞說法，不念子憂悲？ ^1178-12

婆四吒優婆夷說偈答言：
今日等正覺，在彌絺羅國，菴羅樹園中，永離一切苦。演說一切苦，苦集苦寂滅，賢聖八正道，安隱趣涅槃。則是我大師，深樂其正教，我已知正法，能開子憂苦。 ^1178-13

其夫婆羅門復說偈言：
我今亦當往，彌絺菴羅園，彼世尊亦當，開我子憂苦。 ^1178-14

優婆夷復說偈言：
當觀等正覺，柔軟金色身，不調者能調，廣度海流人。 ^1178-15

爾時，婆羅門即嚴駕，乘於馬車，詣彌絺羅菴羅園，遙見世尊，轉增信樂，詣大師前。 ^1178-16

彼時大師，即為說偈，開其法眼，苦、集、滅、道，正向涅槃。 ^1178-17

彼即見法，成無間等。既知法已，請求出家，時婆羅門即得出家，獨靜思惟，乃至得阿羅漢。 ^1178-18

世尊記說，於第三夜逮得三明。 ^1178-19

得三明已，佛即告之，命遣御者，乘車還家，告婆四吒優婆夷，令發隨喜語言：「婆羅門往見世尊，得淨信心，奉事大師，即為說法，為開法眼，見苦聖諦，苦集、苦滅、賢聖八道，安趣涅槃，成無間等；既知法已，即求出家，世尊記說，於第三夜具足三明。」 ^1178-20

時彼御者奉教疾還。 ^1178-21

時婆四吒優婆夷，遙見御者空車而還，即遙問言：「婆羅門為見佛不？佛為說法，開示法眼，見聖諦不？」 ^1178-22

御者白言：「婆羅門已見世尊，得淨信心，奉事大師，為開法眼，說四聖諦，成無間等；既知法已，即求出家，專精思惟，世尊記說，於第三夜具足三明。」 ^1178-23

時優婆夷心即隨喜，語御者言：「車馬屬汝，加復賜汝金錢一千。〔以〕汝傳信，言婆羅門宿闍諦，已得三明，令我歡喜故。」 ^1178-24

御者白言：「我今何用車馬、金錢為？車馬、金錢還優婆夷，我今當還婆羅門所，隨彼出家。」 ^1178-25

優婆夷言：「汝意如此，便可速還，不久亦當如彼所得，具足三明，隨後出家。」 ^1178-26

御者白言：「如是，優婆夷！如彼出家，我亦當然。」 ^1178-27

優婆夷言：「汝父出家，汝隨出家，我今不久亦當隨去，如空野大龍，乘虛而遊，其餘諸龍、龍子、龍女，悉皆隨去。我亦如是，執持衣缽，易養易滿。」 ^1178-28

御者白言：「優婆夷！若如是者，所願必果，不久當見優婆夷少欲知足，執持衣缽，人所棄者，乞受而食。剃髮染衣，於陰、界、入斷除愛欲，離貪繫縛，盡諸有漏。」 ^1178-29

彼婆羅門及其御者，婆四吒優婆夷，優婆夷女孫陀槃梨，悉皆出家，究竟苦邊。^1178-30

## 失牛經 ^s1179

如是我聞：一時，佛住毘舍離國大林精舍。 ^1179-1

時有毘梨耶婆羅豆婆遮婆羅門，晨朝買牛，未償其價，即日失牛，六日不見。 ^1179-2

時婆羅門為覓牛故，至大林精舍，遙見世尊，坐一樹下，儀容挺特，諸根清淨，其心寂默，成就止觀，其身金色，光明焰照。見已，即詣其前而說偈言：
云何無所求，空寂在於此？獨一處空閑，而得心所樂。 ^1179-3

爾時，世尊說偈答言：
若失若復得，於我心不亂。婆羅門當知！莫謂彼如我，
心計於得失，其心不自在。 ^1179-4

時婆羅門復說偈言：
最勝梵志處，如比丘所說，我今當自說，真實語諦聽。沙門今定非，晨朝失牛者，六日求不得，是故安樂住。沙門今定非，種殖胡麻田，慮其草荒沒，是故安樂住。沙門今定非，種稻田乏水，畏葉枯便死，是故安樂住。沙門今定無，寡女有七人，悉養孤遺子，是故安樂住。沙門今定無，七不愛念子，放逸多負債，是故安樂住。沙門今定無，債主守其門，求索長息財，是故安樂住。沙門今定無，七領重臥具，憂勤擇諸蟲，是故安樂住。沙門今定無，赤眼黃髮婦，晝夜聞惡聲，是故安樂住。沙門今定無，空倉群鼠戲，常憂其羸乏，是故安樂住。 ^1179-5

爾時，世尊說偈答言：
我今日定不，晨朝失其牛，六日求不得，是故安樂住。我今日定無，種殖胡麻田，常恐其荒沒，是故安樂住。我今日定無，種稻田乏水，畏葉便枯死，是故安樂住。我今日定無，寡女有七人，悉養孤遺子，是故安樂住。我今日定無，七不愛念子，放逸多負債，是故安樂住。我今日定無，債主守其門，求索長息財，是故安樂住。我今日定無，七領重臥具，憂勤擇諸蟲，是故安樂住。我今日定無，黃頭赤眼婦，晝夜聞惡聲，是故安樂住。我今日定無，空倉群鼠戲，常憂其羸乏，是故安樂住。不捨念不念，眾生安樂住，斷欲離恩愛，而得安樂住。 ^1179-6

爾時，世尊為精進婆羅豆婆遮婆羅門，種種說法，示、教、照、喜。 ^1179-7

如佛常法，次第說法：布施、持戒，乃至於正法中心得無畏；即從座起，合掌白佛：「我今得於正法律，出家學道，成比丘分，修梵行不？」 ^1179-8

佛告婆羅門：「汝今可得於正法律出家，受具足，修諸梵行。乃至得阿羅漢，心善解脫。」 ^1179-9

爾時，精進婆羅豆婆遮婆羅門得阿羅漢，緣自覺知，得解脫樂，而說偈言：
我今甚欣樂，大仙法之上，得離貪欲樂，不空見於佛。^1179-10

## 智者經 ^s1180

如是我聞：一時，佛住娑羅樹林婆羅門聚落。 ^1180-1

爾時，世尊晨朝著衣持缽，入婆羅門聚落乞食，有非時雲起。 ^1180-2

爾時，世尊作是念：我今當往婆羅門聚落，婆羅長者大會堂中。作是念已，即往向彼大會堂所。 ^1180-3

時婆羅門、長者，悉集堂上，遙見世尊，共相謂言：「彼剃頭沙門，竟知何法！」 ^1180-4

爾時，世尊告彼婆羅〔門〕聚落，婆羅門、長者言：「諸婆羅門，有知法者，有不知者；剎利、長者，亦有知法者，有不知法者。」 ^1180-5

爾時，世尊即說偈言：
非朋欲勝朋，王不伏難伏，妻不求勝夫，無子不恭父。無會無智者，無智不法言，貪恚癡悉斷，是則名智者。 ^1180-6

時彼婆羅門、長者白佛言：「善士，瞿曇！善士夫可入此堂，就座而坐。」 ^1180-7

世尊坐已，即白言：「瞿曇說法，我等樂聽。」 ^1180-8

爾時，世尊為彼大會婆羅門、長者，種種說法，示、教、照、喜已，復說偈言：
愚智群聚會，非說孰知明，能說寂靜道，因說智則辯。說者顯正法，建立大仙幢，善說為仙幢，法為羅漢幢。 ^1180-9

爾時，世尊為〔婆羅門〕聚落，婆羅門、長者，建立正法，示、教、照、喜。示、教、照、喜已，從座起而去。^1180-10

## 天作經 ^s1181

如是我聞：一時，佛在拘薩羅人間遊行，至浮梨聚落，住天作婆羅門菴羅園中，尊者優波摩為侍者。 ^1181-1

爾時，世尊患背痛，告尊者優波摩：「汝舉衣缽已，往至天作婆羅門舍。」 ^1181-2

時天作婆羅門處於中堂，令梳頭者理剃鬚髮。見尊者優波摩於門〔外〕住，見已即說偈言：
何等剃鬚髮，身著僧迦梨，住於彼門外，為欲何所求？ ^1181-3

尊者優波摩說偈答言：
羅漢世善逝，所患背風疾，頗有安樂水，療牟尼疾不？ ^1181-4

時天作婆羅門，以滿缽酥，一瓶油，一瓶石蜜，使人擔持，并持暖水，隨尊者優波摩詣世尊所，以塗其體。暖水洗之，酥、蜜作飲。世尊背疾即得安隱。 ^1181-5

時天作婆羅門晨朝早起，往詣佛所，稽首禮足退坐一面，而說偈言：
何言婆羅門，施何得大果？
何等為時施？云何淨福田？ ^1181-6

爾時，世尊說偈答言：
若得宿命智，見天定趣生，得盡諸有漏，牟尼起三明，善知心解脫，解脫一切貪，說名婆羅門，施彼得大果。施彼為時施，隨所欲福田。 ^1181-7

時天作婆羅門聞佛所說，歡喜隨喜，作禮而去。^1181-8

## 因業經 ^s1182

如是我聞：一時，佛在拘薩羅人間遊行。於一夜時，住止娑羅林中。 ^1182-1

時有一婆羅門，去娑羅林不遠，營作田業。晨朝起作，至娑羅林中，遙見世尊坐一樹下，儀容端正，諸根清淨，其心寂定，具足成就第一止觀；其身金色，光明徹照。見已，往詣其所，白言：「瞿曇！我近在此經營事業，故樂此林；瞿曇於此有何事業，樂此林中？」 ^1182-2

復說偈言：
比丘於此林，為何事業故，獨一守空閑，樂於此林中？ ^1182-3

爾時，世尊說偈答曰：
無事於此林，林根久已斷，於林離林脫，禪思不樂斷。 ^1182-4

時彼婆羅門聞佛所說，歡喜隨喜，作禮而去。^1182-5

## 采薪經 ^s1183

如是我聞：一時，佛在拘薩羅人間遊行，夜宿一娑羅林中。 ^1183-1

時有一婆羅門，近彼林側，與五百年少婆羅門共。彼婆羅門常稱歎欽想，欲見世尊：何時遊於此林，我因得見，〔過〕問所疑，頗有閑暇為我記說！ ^1183-2

時彼婆羅門年少弟子，為採薪故，入於林中，遙見世尊，坐一樹下。儀容端正，諸根寂靜，其心寂定，形若金山，光明徹照。見已，作是念：我和上婆羅門，常稱歎欽仰，欲見瞿曇，問其所疑。今此沙門瞿曇到此林中，我當疾往，白和上令知。即持薪束，疾還學堂。捨薪束已，詣和上所，白言：「和上！當知和上由來常所稱歎欽仰，欲見沙門瞿曇，脫到此林，當問所疑。今日瞿曇已到此林，和上知時。」 ^1183-3

時婆羅門即詣世尊所，面相問訊，慰勞已，退坐一面，而說偈言：
獨入此恐怖，深邃叢林中，堅住不傾動，善修正勤法。無歌舞音樂，寂默住空閑，我所未曾見，獨樂深林者。欲求於世間，自在增上主；為三十三天，天上自在樂？何故深林中，苦行自枯槁？ ^1183-4

爾時，世尊說偈答言：
若欲種種求，諸界多種著，彼一切皆是，愚癡之根本。如是一切求，我久悉已吐，不求不諂偽，一切無所觸。於一切諸法，唯一清淨觀，得無上菩提，禪思修正樂。 ^1183-5

婆羅門復說偈言：
我今敬禮汝，大寂牟尼尊！禪思之妙王，覺無邊大覺。如來天人救，巍巍若金山，解脫於叢林，於林永不著。已拔深利刺，清淨無餘跡，論師之上首，言說最勝辯，人中雄師子，震吼於深林。顯現苦聖諦，集滅八正道，能盡眾苦聚，乘出淨無垢。自脫一切苦，濟彼苦眾生，安樂眾生故，演說於正法。已斷於恩愛，遠離於欲網，斷除於一切，有愛之結縛。如水生蓮華，塵水不染著；如日停虛空，清淨無雲翳。善哉我今日，至拘薩羅林，得見於大師，兩足之勝尊！大林大精進，得第一廣度，調御師之首，敬禮無所畏。 ^1183-6

時婆羅門廣說斯偈，讚歎佛已，聞佛所說，歡喜隨喜，作禮而去。^1183-7

## 孫陀利經 ^s1184

如是我聞：一時，佛在拘薩羅人間遊行，宿於孫陀利河側。 ^1184-1

爾時，世尊剃髮未久，於後夜時，結跏趺坐，正身思惟，繫念在前，以衣覆頭。 ^1184-2

時孫陀利河側，有婆羅門住止。夜起持祠，餘食不盡，〔持〕至河邊，欲求大德婆羅門以奉之。 ^1184-3

爾時，世尊聞河邊婆羅門聲，聞已謦咳作聲，卻衣現頭。 ^1184-4

時孫陀利河側婆羅門，見佛已，作是念：是剃頭沙門，非婆羅門，欲持食還去。 ^1184-5

彼婆羅門復作是念：非獨沙門是剃頭者，婆羅門中亦有剃頭，應往至彼，問其所生。 ^1184-6

時孫陀利河側婆羅門，詣世尊所，而問之言：「為何姓生？」 ^1184-7

爾時，世尊即說偈言：
汝莫問所生，但當問所行。刻木為鑽燧，亦能生於火；下賤種姓中，生堅固牟尼。智慧有慚愧，精進善調伏，究竟大明際，清淨修梵行。而今正是時，應奉施餘食。 ^1184-8

時孫陀利河側婆羅門復說偈言：
我今吉良日，求福修供養，遇得見大士，三時最勝尊，若不見佛者，當更施餘人。 ^1184-9

爾時，孫陀利河側婆羅門，轉得信心，即持餘食以奉世尊。世尊不受，以說偈得故。如上因說偈而得食廣說。 ^1184-10

孫陀利河側婆羅門白佛言：「世尊！今此施食，當置何所？」 ^1184-11

佛告婆羅門：「我不見諸天魔、梵，沙門、婆羅門，天神、世人，有能食此食，令身安隱者。汝持此食去，著無蟲水中，及少生草地。」 ^1184-12

時婆羅門即持此食，著無蟲水中。水即煙起涌沸，啾啾作聲。如燒鐵丸，投之冷水，煙起涌沸，啾啾作聲；如是彼食著無蟲水中，煙起涌沸，啾啾作聲。 ^1184-13

孫陀利河側婆羅門，心欲恐怖，身毛皆豎，謂為災變，馳走上岸，集聚乾木，供養祠火，令息災怪。 ^1184-14

世尊見彼集聚乾木，供養祠火，望息災怪，見已即說偈言：
婆羅門祠火，焚燒乾草木，莫呼是淨道，能卻諸災患。此則惡供養，而謂為黠慧，作如是因緣，外道取修淨。汝今棄薪火，起內火熾然，常修不放逸，常當於供養。處處興淨信，廣施設大會，心意為束薪，瞋恚黑煙起，妄語為塵味，口舌為木杓，胸懷燃火處，欲火常熾然，當善自調伏，消滅士夫火。正信為大河，淨戒為度濟，澄淨清流水，智者之所歎。人中淨天德，當於中洗浴，涉水不著身，安樂度彼岸。正法為深淵，福德為下濟，澄淨水充滿，智者所讚嘆。人中天淨德，當於中洗浴，涉水不著身，安樂度彼岸。真諦善調御，攝護修梵行，慈悲為苦行，真實心清淨，沐浴以正法，智者所稱歎。 ^1184-15

爾時，孫陀利河側婆羅門，聞佛所說，歡喜隨喜，復道而去。^1184-16

## 孫陀利經 ^s1185

如是我聞：一時，佛在拘薩羅人間遊行，住孫陀利河側叢林中。 ^1185-1

時有孫陀利河側住止婆羅門，來詣佛所，面相問訊，慰勞已，退坐一面，問佛言：「瞿曇！至孫陀利河中洗浴不？」 ^1185-2

佛告婆羅門：「何用於孫陀利河中洗浴為？」 ^1185-3

婆羅門白佛；「瞿曇！孫陀利河是濟度之數，是吉祥之數，是清淨之數。若有於中洗浴者，悉能除人一切諸惡。」 ^1185-4

爾時，世尊即說偈言：
非孫陀利河，亦非婆休多，非伽耶薩羅，如是諸河等，作諸惡不善，能令其清淨。恆河婆休多，孫陀利河等，愚者常居中，不能除眾惡。其清淨之人，何用洗浴為？其清淨之人，何用布薩為？淨業以自淨，是生於受持，不殺亦不盜，不淫不妄語。信施除慳垢，於斯而洗浴，於一切眾生，常起慈悲心。井水以洗浴，用伽耶等為？內心自清淨，不待洗於外。下賤田舍兒，身體多污垢，以水洗塵穢，不能淨其內。 ^1185-5

爾時，孫陀利河側婆羅門，聞佛所說，歡喜隨喜，從座起而去。^1185-6

## 縈髻經 ^s1186

如是我聞：一時，佛住迦毘羅衛國尼拘律園中。 ^1186-1

時有縈髻羅豆婆遮婆羅門，本俗人時，為佛善知識。來詣佛所，面相問訊，慰勞已，退坐一面，而說偈言：
外身縈髻者，是但名縈髻：內心縈髻者，是結縛眾生。今請問瞿曇，云何解縈髻？ ^1186-2

爾時，世尊說偈答言：
受持於淨戒，內心修正覺，專精勤方便，是則解縈髻。 ^1186-3

時縈髻婆羅門，聞佛所說，歡喜隨喜，從座起而去。^1186-4

## 縈髻經 ^s1187

如是我聞：一時，佛住迦毘羅衛國尼拘律園中。 ^1187-1

時有縈髻波羅豆婆遮婆羅門，來詣佛所，面前問訊，相慰勞已，退坐一面，而說偈言：
身外縈髻者，是但名縈髻；內心縈髻者，是結縛眾生。我今問瞿曇，如此縈髻者，云何作方便，於何斷縈髻？ ^1187-2

爾時，世尊說偈答言：
眼耳及與鼻，舌身意入處，於彼名及色，滅盡令無餘。諸識永滅者，於彼斷縈髻。 ^1187-3

佛說此經已，縈髻波羅豆婆遮婆羅門聞佛所說，歡喜隨喜，從座起而去。
〔栴陀、婆私吒，失牛、講集處，天敬、娑羅林。
聚薪、二孫陀，一髻髮為十。〕^1187-4

## 梵天經 ^s1188

如是我聞：一時，佛住鬱毘羅聚落尼連禪河側菩提樹下，成佛未久。 ^1188-1

爾時，世尊獨靜思惟，作是念：不恭敬者，則為大苦。無有次序，無他自在可畏懼者，則於大義有所退減。有所恭敬，有次序，有他自在者，得安樂住。有所恭敬，有次序，有他自在，大義滿足。頗有諸天魔、梵，沙門、婆羅門，天神、世人中，能於我所，具足戒勝、三昧勝、智慧勝、解脫勝、解脫知見勝，令我恭敬宗重，奉事供養，依彼而住？ ^1188-2

復作是念：無有諸天魔、梵，沙門、婆羅門，天神、世人、能於我所戒具足勝、三昧勝、智慧勝、解脫勝、解脫知見勝，令我恭敬宗重，奉事供養，依彼而住者。 ^1188-3

唯有正法，令我自覺成三藐三佛陀者，我當於彼恭敬宗重，奉事供養，依彼而住。
所以者何？過去如來、應、等正覺，亦於正法恭敬宗重，奉事供養，依彼而住；諸當來世如來、應、等正覺，亦於正法恭敬宗重，奉事供養，依彼而住。 ^1188-4

爾時，娑婆世界主梵天王，知世尊心念已，如力士屈伸臂頃，從梵天沒，住於佛前。歎言：「善哉！如是！世尊！如是，善逝！懈怠、不恭敬者，甚為大苦，廣說乃至大義滿足。其實無有諸天魔、梵，沙門、婆羅門，天神、世人，於世尊所戒具足勝、三昧勝、智慧勝，解脫勝，解脫知見勝，令世尊恭敬宗重，奉事供養，依彼而住者。 ^1188-5

唯有正法，如來自悟成等正覺，則是如來所應恭敬宗重，奉事供養，依彼而住者。
所以者何？過去諸如來、應、等正覺，亦於正法恭敬宗重，奉事供養，依彼而住；諸未來如來、應、等正覺，亦當於正法恭敬宗重，奉事供養，依彼而住。世尊亦當於彼正法，恭敬宗重，奉事供養，依彼而住。」 ^1188-6

時梵天王復說偈言：
過去等正覺，及未來諸佛，現在佛世尊，能除眾生憂。一切恭敬法，依正法而住，如是恭敬者，是則諸佛法。 ^1188-7

時梵天王聞佛所說，歡喜隨喜，稽首佛足，即沒不現。^1188-8

## 梵天經 ^s1189

如是我聞：一時，佛住鬱毘羅聚落尼連禪河側菩提樹下，成佛未久。 ^1189-1

爾時，世尊獨靜思惟，作是念：有一乘道，能淨眾生，度諸憂悲，滅除苦惱，得真如法，謂四念處。何等為四？身身觀念處；受；心；法法觀念處。 ^1189-2

若有人不樂四念處者，則不樂如聖法；不樂如聖法者，則不樂如聖道；不樂如聖道者，則不樂甘露法；不樂甘露法者，則不解脫生老病死、憂悲惱苦。 ^1189-3

若樂修四念處者，則樂修如聖法；樂修如聖法者，則樂如聖道；樂如聖道者，則樂甘露法；樂甘露法者，得解脫生老病死、憂悲惱苦。 ^1189-4

爾時，娑婆世界主梵天王，知佛心念已，譬如力士屈伸臂頃，於梵天沒，住於佛前，作是歎言：「如是，世尊！如是，善逝！有一乘道，能淨眾生，謂四念處，乃至解脫生老病死、憂悲惱苦。」 ^1189-5

時梵天王復說偈言：
謂有一乘道，見生諸有邊，演說於正法，安慰苦眾生。過去諸世尊，以乘斯道度；當來諸世尊，亦乘度斯道；現在尊正覺，乘此度海流，究竟生死際，調伏心清淨。於生死輪轉，悉已永消盡，知種種諸界，慧眼顯正道。譬若恆水流，悉歸趣大海，激流浚漂遠；正道亦如是，廣智善顯示，逮得甘露法。殊勝正法輪，本所未曾聞，哀愍眾生故，而為眾生轉。覆護天人眾，令度有彼岸，是故諸眾生，咸皆稽首禮。 ^1189-6

爾時梵天王聞佛所說，歡喜隨喜，稽首佛足，即沒不現。^1189-7

## 梵主經 ^s1190

如是我聞：一時，佛住鬱毘羅聚落尼連禪河側菩提樹下，成佛未久。 ^1190-1

爾時，娑婆世界主梵天王，絕妙色身，於後夜時，來詣佛所，稽首佛足，退坐一面，而說偈言：
於諸種姓中，剎利兩足尊；明行具足者，天人中最勝。 ^1190-2

佛告梵天王：「如是，梵天！如是，梵天！於諸種姓中，剎利兩足尊；明行具足者，天人中最勝。」 ^1190-3

佛說是經已，娑婆世界主梵天王，聞佛所說，歡喜隨喜，稽首佛足，即沒不現。^1190-4

## 空閒處經 ^s1191

如是我聞：一時，佛在拘薩羅人間遊行，住止空閑無聚落處，與比丘眾夜宿其中。 ^1191-1

爾時，世尊為諸比丘說隨順阿練若法。 ^1191-2

時娑婆世界主梵天王作是念：今者世尊在拘薩羅人間遊行，住一空閑無聚落處，與諸大眾止宿空野。 ^1191-3

爾時，世尊為諸大眾說隨順空法，我今當往隨順讚歎。 ^1191-4

譬如力士屈伸臂頃，於梵天沒，住於佛前，稽首佛足，退坐一面，而說偈言：
習近邊床坐，斷除諸煩惱。若不樂空閑，入眾自攝護。自調伏其心，家家行乞食，攝持於諸根，專精繫心念，然後習空閑，阿練若床坐，遠離諸恐怖，無畏安隱住。若彼諸兇險，惡蛇眾毒害，黑雲大闇冥，震雷曜電光，離諸煩惱故，晝夜安隱住。如我所聞法，乃至不究竟，獨一修梵行，不畏千死魔，若修於覺道，不畏於萬數。一切須陀洹，或得斯陀含，及阿那含者，其數亦無量，不能定其數，恐怖於妄說。 ^1191-5

時娑婆世界主梵天王，聞佛所說，歡喜隨喜已，為佛作禮，即沒不現。^1191-6

## 集會經 ^s1192

如是我聞：一時，佛住迦毘羅衛迦毘羅衛林中。與五百比丘俱，皆是〔阿羅漢〕，諸漏已盡，所作已作，離諸重擔。逮得己利，盡諸有結，正智心善解脫。 ^1192-1

爾時，世尊為諸大眾，說涅槃相應法。時有十方世界大眾威力諸天，皆悉來會，供養世尊及比丘僧。 ^1192-2

復有諸梵天王，住於梵世，作是念：今日佛住迦毘羅衛國，如上廣說，乃至供養世尊及諸大眾，我今當往各各讚歎。作是念已，譬如力士屈伸臂頃，從梵天沒，住於佛前。 ^1192-3

第一梵天即說偈言：
於此大林中，大眾普雲集，十方諸天眾，皆悉來恭敬，故我遠來禮，最勝難伏僧。 ^1192-4a

第二梵天復說偈言：
是諸比丘僧，真實心精進，於此大林中，攝諸根求度。 ^1192-4b

第三梵天次說偈言：
善方便消融，恩愛深利刺，堅固不傾動，如因陀羅幢。度深塹水流，清淨不求欲，善度之導師，諸調伏大龍。 ^1192-4c

第四梵天次說偈言：
歸依於佛者，終不墮惡趣，能斷人中身，得天身受樂。 ^1192-4d

各說偈已，四梵天身即沒不現。^1192-5

## 瞿迦梨經 ^s1193

如是我聞：一時，佛住王舍城迦蘭陀竹園。 ^1193-1

時有娑婆世界主梵天王，日日精勤往詣佛所，尊重供養。 ^1193-2

時娑婆世界主作是念：今旦太早而來見佛，正值世尊入大三昧，我等且當入提婆達多伴黨瞿迦梨比丘房中。作是念已，即入彼房。至房戶中，以指扣戶，口說是言：「瞿迦梨！瞿迦梨！於舍利弗、〔目揵連〕所起淨信心，汝莫長夜得不饒益苦。」 ^1193-3

瞿迦梨言：「汝是誰？」 ^1193-4

梵天答言：「娑婆世界主梵天王。」 ^1193-5

瞿迦梨言：「世尊不記汝得阿那含耶？」 ^1193-6

梵天王言：「如是，比丘！」 ^1193-7

瞿迦梨言：「汝何故來？」 ^1193-8

娑婆世界主梵天王〔念〕言：此不可治，即說偈言：
於無量處所，生心欲籌量，何有黠慧者，而生此覺想？無量而欲量，是陰蓋凡夫。 ^1193-9

時娑婆世界主梵天王，往詣佛所，稽首禮足，退坐一面，白佛言：「世尊！我常日日勤到佛所，親覲供養。我作是念：今旦太早來見世尊，正值世尊入〔大〕三昧，我且當入提婆達多伴黨瞿迦梨比丘房中。即住戶中，徐徐扣戶，口說是言：瞿迦梨！瞿迦梨！當於舍利弗、目揵連賢善智慧者所，起淨信心，莫長夜得不饒益苦。瞿迦梨言：汝是誰？我即答言：是娑婆世界主梵天王。瞿迦梨言：世尊不記汝得阿那含耶？我即答言：如是。瞿迦梨復言：汝何故來？我作是念：此不可治，即說偈言：
於不可量處，發心欲籌量，不可量欲量，是陰蓋凡夫。」 ^1193-10

佛語梵王：「如是，如是，梵王！於不可量處，而發心欲量，何有智慧人，而生此妄想？不可量欲量，是陰蓋凡夫。」 ^1193-11

佛說此經已，娑婆世界主梵天王聞佛所說，歡喜隨喜，從座起，為佛作禮，即沒不現。^1193-12

## 梵王經 ^s1194

如是我聞：一時，佛住王舍城迦蘭陀竹園。 ^1194-1

爾時，大梵天王，及餘別梵天，善臂別梵天，日日方便往見供養世尊。 ^1194-2

時有婆句梵天，見別梵天、善臂梵天精勤方便，而問言：「汝欲何之？」 ^1194-3

彼即答言：「欲見世尊，恭敬供養。」 ^1194-4

時婆句梵天即說偈言：
彼有四鵠鳥，三種金色宮，五百七十二，修行禪思者。熾焰金色身，普照梵天宮，汝且觀我身，何用至彼為？ ^1194-5

爾時，善梵王、別梵王、善臂別梵王，復說偈言：
雖有金色身，普照梵天宮，其有智慧者，知色有煩惱，智者不樂色，於其心解脫。 ^1194-6

時彼善梵天、別梵天、善臂別梵天，往詣佛所。稽首佛足，退坐一而，白佛言：「世尊！我今方便欲來見世尊，恭敬供養，有婆句梵天，見我方便而問我言：汝今方便，欲何所之？我即答言：欲往見世尊，禮事供養。 ^1194-7

婆句梵天即說偈言：
有四種鵠鳥，三種金色宮，五百七十二，於中而禪思。觀我身金色，普照梵天宮，汝且觀我身，何用至彼為？ ^1194-8

我即說偈而答彼言：
雖有金色身，普照梵天宮，當知真金色，是則煩惱事，智者解脫色，於色不復樂。」 ^1194-9

佛告梵天：「如是，梵天！如是，梵天！雖有真金色，普照梵天宮，當知真金色，則是煩惱事，智者解脫色，於色不復樂。」 ^1194-10

時彼梵天，為迦吒務陀低沙比丘故說偈言：
夫士生世間，利斧在口中，還自斬其身，斯由惡言故。應毀者稱譽，應譽而反毀，惡口增其過，所生無安樂。博弈酒喪財，其過失甚少，惡心向善逝，是則為大過。地獄有百千，名尼羅浮陀，三千有六百，及五阿浮陀，斯皆謗聖獄，口意惡願故。」 ^1194-11

佛說此經已，彼諸梵天聞佛所說，歡喜隨喜，稽首佛足，即沒不現。^1194-12

## 婆句梵經 ^s1195

如是我聞：一時，佛住王舍城迦蘭陀竹園。 ^1195-1

時有婆句梵天，住梵天上，起如是惡邪見言：此處常恆非變易法，純一出離之處。 ^1195-2

爾時，世尊知婆句梵天心念已，入於三昧，如其正受，於王舍城沒，住梵天上。 ^1195-3

婆句梵天遙見世尊而說偈言：
梵天七十二，造作諸福樂，自在而常住，生老死已過。我於諸明論，修習已究竟，彼諸天眾等，唯謂我長存。 ^1195-4

爾時，世尊說偈答言：
此則極短壽，非是長存者，而婆句梵天，自謂為長壽。尼羅浮多獄，其壽百千數，我悉憶念知，汝自謂長存。 ^1195-5

婆句梵天復說偈言：
佛世尊所見，其劫數無邊，生老死憂悲，皆悉已過去。唯願說知我，過去曾所更，受持何戒業，而得生於此。 ^1195-6

爾時，世尊說偈答言：
過去久遠劫，於大曠野中，有諸大眾行，多賢聖梵行，飢乏無資糧，汝救之令度，慈救心相續，經劫而不失；是則汝過去，所受持功德，我悉憶念知，久近如眠覺。過去有村邑，為賊所抄掠，汝時悉皆救，令其得解脫；是則過去世，所受持福業，我憶此因緣，久近如眠覺。過去有人眾，乘船恆水中，惡龍持彼船，欲盡害其命，汝時以神力，救令得解脫；是則汝過去，所受持福業，我憶是因緣，久近如眠覺。 ^1195-7

婆句梵天復說偈言：
決定悉知我，古今壽命事，亦知餘一切，是則為正覺。是故所受身，金光炎普照，其身住於此，光明遍世間。 ^1195-8

爾時，世尊為婆句梵天種種說法，示、教、照、喜已，如其正受，從梵天沒，還王舍城。^1195-9

## 邪見經 ^s1196

如是我聞：一時，佛住舍衛國祇樹給孤獨園。 ^1196-1

時有一梵天，住梵天上，起如是邪見言：此處常恆不變易，純一出離，未曾見有來至此處，況復有過此上者！ ^1196-2

爾時，世尊知彼梵天心之所念，即入三昧，如其正受，於舍衛國沒，現梵天宮。當彼梵天頂上，於虛空中結跏趺坐，正身繫念。 ^1196-3

爾時，尊者阿若俱鄰作是念：今日世尊為在何所？即以天眼淨過人間眼，觀見世尊在梵天上。見已，即入三昧，如其正受，於舍衛國沒，現彼梵世，在於東方，西面向佛，結跏趺坐，端身繫念，在佛座下，梵天座上。 ^1196-4

爾時，尊者摩訶迦葉作是念：今日世尊為在何所？即以天眼淨過於人眼，見世尊在梵天上。見已，即入三昧，如其正受，於舍衛國沒，現梵天上。在於南方，北面向佛，結跏趺坐，端身繫念，在佛座下，梵天座上。 ^1196-5

時尊者舍利弗作是念：世尊今者為在何所？即以天眼淨過於人眼，見世尊在梵天上。見已，即入三昧，如其正受，於舍衛國沒，住梵天上。在於西方，東面向佛，結跏趺坐，端身繫念，在佛座下，梵天座上。 ^1196-6

爾時，尊者大目揵連即作是念：今日世尊為在何所？以天眼淨過於人眼，遙見世尊在梵天上。見已，即入三昧，如其正受，於舍衛國沒，住梵天上。在於北方，南面向佛，結跏趺坐，端身繫念，在佛座下，梵天座上。 ^1196-7

爾時，世尊告梵天曰：「汝今復起是見；從本已來，未曾見有過我上者不？」 ^1196-8

梵天白佛：「我今不敢復言我未曾見有過我上者，唯見梵天光明被障。」 ^1196-9

爾時，世尊為彼梵天種種說法，示、教、照、喜已，即入三昧，如其正受，於梵天上沒，還舍衛國。 ^1196-10

尊者阿若俱鄰，摩訶迦葉，舍利弗，為彼梵天種種說法，示、教、照、喜已，即入三昧，如其正受，於梵天沒，還舍衛國。唯尊者大目揵連，仍於彼住。 ^1196-11

時彼梵天問尊者大目鍵連：「世尊諸餘弟子，悉有如是大德大力不？」 ^1196-12

時尊者大目揵連即說偈言：
大德具三明，通達觀他心，漏盡諸羅漢，其數無有量。 ^1196-13

時尊者大目揵連，為彼梵天種種說法，示、教、照、喜已，即入三昧，如其正受，於梵天沒，還舍衛國。^1196-14

## 入滅經 ^s1197

如是我聞：一時，佛住俱尸那竭國力士生地堅固雙樹林。 ^1197-1

爾時，世尊臨般涅槃，告尊者阿難：「汝於堅固雙樹間，敷繩床，北首，如來今日中夜，於無餘涅槃而般涅槃。」 ^1197-2

時尊者阿難奉世尊教，於雙堅固樹間，為世尊敷繩床，北首已，還世尊所，稽首禮足，白言：「世尊！已為如來於雙堅固樹間，敷繩床，令北首。」 ^1197-3

於是世尊往就繩床，右脅著地，北首而臥。足足相累，繫念明相。 ^1197-4

爾時，世尊即於中夜，於無餘涅槃而般涅槃。般涅槃已，雙堅固樹尋即生花，周匝垂下，供養世尊。時有異比丘即說偈言：
善好堅固樹，枝條垂禮佛，妙花以供養，大師般涅槃。 ^1197-5

尋時釋提桓因說偈：
一切行無常，斯皆生滅法，雖生尋以滅，斯寂滅為樂。 ^1197-6

尋時娑婆世界主梵天王次復說偈言：
世間一切生，立者皆當捨，如是聖大師，世間無有比，逮得如來力，普為世間眼，終歸會磨滅，入無餘涅槃。 ^1197-7

尊者阿那律陀次復說偈言：
出息入息住，立心善攝護，從所依而來，世間般涅槃。大恐怖相生，令人身毛豎，一切行力具，大師般涅槃。其心不懈怠，亦不住諸愛，心法漸解脫，如薪盡火滅。 ^1197-8

如來涅槃後七日，尊者阿難往枝提所而說偈言：
導師此寶身，往詣梵天上。如是大神力，內火還燒身，五百氈纏身，悉燒令磨滅。千領細氈衣，以衣如來身，唯二領不燒，最上及襯身。 ^1197-9

尊者阿難說是偈時，時諸比丘，默然悲喜。^1197-10

## 阿臈毘經 ^s1198

如是我聞：一時，佛住舍衛國祇樹給孤獨園。 ^1198-1

時有阿臘毘比丘尼，住舍衛國王園精舍比丘尼眾中。 ^1198-2

時阿臘毘比丘尼，晨朝著衣持缽，入舍衛城乞食。食已，還精舍，舉衣缽，洗足，持尼師壇著右肩上，入安陀林坐禪。 ^1198-3

時魔波旬作是念：今沙門瞿曇住舍衛國祇樹給孤獨園。有弟子阿臘毘比丘尼，住舍衛國王園精舍比丘尼眾中，晨朝著衣持缽，入舍衛城乞食。食已還精舍，舉衣缽，洗足已，持尼師壇著右肩上，入安陀林坐禪，我今當往為作留難。」 ^1198-4

即化作年少，容貌端正，往詣彼比丘尼所，語比丘尼言：「阿姨！欲何處去！」 ^1198-5

比丘尼答言：「賢者！到遠離處去。」 ^1198-6

時魔波旬即說偈言：
世間無有出，用求遠離為？還服食五欲，勿令後變悔。 ^1198-7

時阿臘毘比丘尼作是念：是誰欲恐怖我？為是人耶？為非人耶？姦狡人耶？心即念言：此必惡魔，欲亂我耳。覺知已而說偈言：
世間有出要，我自知所得，鄙下之惡魔，汝不知其道。譬如利刀害，五欲亦如是；譬如斬肉刑，苦受陰亦然。如汝向所說，服樂五欲者，是則不可樂，大恐怖之處。離一切喜樂，捨諸大闇冥，以滅盡作證，安住離諸漏。覺知汝惡魔，尋即自滅去！ ^1198-8

時魔波旬作是念：彼阿臘毘比丘尼已知我心。愁憂不樂，即沒不現。^1198-9

## 蘇摩經 ^s1199

如是我聞：一時，佛住舍衛國祇樹給孤獨園。 ^1199-1

時有蘇摩比丘尼，住舍衛國王園精舍比丘尼眾中。晨朝著衣持缽，入舍衛城乞食。食已，還精舍，舉衣缽，洗足畢，持尼師壇著右肩上，至安陀林坐禪。 ^1199-2

時魔波旬作是念：今沙門瞿曇住舍衛國祇樹給孤獨園，有蘇摩比丘尼住舍衛國王園精舍比丘尼眾中。晨朝著衣持缽，入舍衛城乞食。食已，還精舍，舉衣缽，洗足畢，持尼師壇著右肩上，入安陀林坐禪，我今當往為作留難。 ^1199-3

即化作年少，容貌端正，往至蘇摩比丘尼所，問言：「阿姨！欲至何所？」 ^1199-4

答言：「賢者！欲至遠離處去。」 ^1199-5

時魔波旬即說偈言：
仙人所住處，是處甚難得，非彼二指智，能得到彼處。 ^1199-6

時蘇摩比丘尼作是念：此是何等欲恐怖我？為人、為非人？為姦狡人？作此思惟已，決定智生，知是惡魔來欲嬈亂。即說偈言：
心入於正受，女形復何為？智或若生已，逮得無上法。若於男女想，心不得俱離，彼即隨魔說，汝應往語彼。離於一切苦，捨一切闇冥，逮得滅盡證，安住諸漏盡。覺知汝惡魔，即自磨滅去！ ^1199-7

時魔波旬作是念：蘇摩比丘尼已知我心。內懷憂悔，即沒不現。^1199-8

## 瞿曇彌經 ^s1200

如是我聞：一時，佛住舍衛國祇樹給孤獨園。 ^1200-1

時有吉離舍瞿曇彌比丘尼，住舍衛國王園精舍比丘尼眾中。晨朝著衣持缽，至舍衛城乞食。食已，還精舍，舉衣缽，洗足畢，持尼師壇著肩上，入安陀林，於一樹下結跏趺坐，入晝正受。 ^1200-2

時魔波旬作是念：今沙門瞿曇住舍衛國祇樹給孤獨園，時吉離舍瞿曇彌比丘尼住舍衛國王園精舍比丘尼眾中。晨朝著衣持缽，入舍衛城乞食。食已，還精舍，舉衣缽，洗足畢，持尼師壇著肩上，入安陀林，於一樹下結跏趺坐，入晝正受，我今當往為作留難。 ^1200-3

即化作年少，容貌端正，往至吉離舍瞿曇彌比丘尼所而說偈言：
汝何喪其子，涕泣憂愁貌？獨坐於樹下，何求於男子？ ^1200-4

時吉離舍瞿曇彌比丘尼作是念：為誰恐怖我？為人、為非人？為姦狡者？如是思惟，生決定智，惡魔波旬來嬈我耳。即說偈言：
無邊際諸子，一切皆亡失，此則男子邊，已度男子表。不惱不憂愁，佛教作已作，一切離憂苦，捨一切闇冥，已滅盡作證，安隱盡諸漏。已知汝弊魔，於此自滅去。 ^1200-5

時魔波旬作是念：古離舍瞿曇彌比丘尼已知我心。愁憂苦惱，即沒不現。^1200-6

## 優缽羅色經 ^s1201

如是我聞：一時，佛住舍衛國祇樹給孤獨園。 ^1201-1

時有優缽羅色比丘尼，住舍衛國王園比丘尼眾中。晨朝著衣持缽，入舍衛城乞食。食已，還精舍，舉衣缽，洗足畢，持尼師壇著肩上，入安陀林，坐一樹下，入晝正受。 ^1201-2

時魔波旬作是念：今沙門瞿曇住舍衛國祇樹給孤獨園，優缽羅色比丘尼住舍衛國王園比丘尼眾中。晨朝著衣持缽，入舍衛城乞食。食已，還精舍，舉衣缽，洗足畢，持尼師壇著肩上，入安陀林，坐一樹下，入晝正受，我今當往為作留難。 ^1201-3

即化作年少，容貌端正，至優缽羅色比丘尼所而說偈言：
妙華堅固樹，依止其樹下，獨一無等侶，不畏惡人耶？ ^1201-4

時優缽羅色比丘尼作是念：為何等人欲恐怖我？為是人、為非人？為姦狡人？如是思惟，即得覺知，必是惡魔波旬欲亂我耳。即說偈言：
設使有百千，皆是姦狡人，如汝等惡魔，來至我所者，不能動毛髮，不畏汝惡魔。 ^1201-5

魔復說偈言：
我今入汝腹，住於內藏中，或住兩眉間，汝不能見我。 ^1201-6

時優缽羅色比丘尼復說偈言：
我心有大力，善修習神通，大縛已解脫，不畏汝惡魔。我已吐三垢，恐怖之根本，住於不恐地，不畏於魔軍。於一切愛喜，離一切闇冥，已證於寂滅，安住諸漏盡。覺知汝惡魔，自當消滅去。」 ^1201-7

時魔波旬作是念：優缽羅色比丘尼已知我心。內懷憂愁，即沒不現。^1201-8

## 尸羅經 ^s1202

如是我聞：一時，佛住舍衛國祇樹給孤獨園。 ^1202-1

時尸羅比丘尼住舍衛國王園比丘尼眾中。晨朝著衣持缽，入舍衛城乞食。食已，還精舍，舉衣缽，洗足畢，持尼師壇著肩上，入安陀林，坐一樹下，入晝正受。 ^1202-2

時魔波旬作是念：今沙門瞿曇住舍衛國祇樹給孤獨園，尸羅比丘尼住舍衛國王園精舍比丘尼眾中。晨朝著衣持缽，入舍衛城乞食。食已還精舍，舉衣缽，洗足畢，持尼師壇著肩上，入安陀林，坐一樹下，入晝正受，我今當往為作留難。 ^1202-3

即化作年少，容貌端正，往到尸羅比丘尼前，而說偈言：
眾生云何生？誰為其作者？
眾生何處起？去復至何所？ ^1202-4

尸羅比丘尼作是念：此是何人欲恐怖我？為人、為非人？為姦狡人？作是思惟已，即生知覺，此是惡魔，欲作留難。即說偈言：
汝謂有眾生，此則惡魔見，唯有空陰聚，無是眾生者。如和合眾材，世名之為車，諸陰因緣合，假名為眾生。其生則苦生，住亦即苦住，無餘法生苦，苦生苦自滅。捨一切憂苦，離一切闇冥，已證於寂滅，安住諸漏盡。已知汝惡魔，則自消滅去。 ^1202-5

時魔波旬作是念：尸羅比丘尼已知我心。內懷憂慼，即沒不現。^1202-6

## 毘羅經 ^s1203

如是我聞：一時，佛住舍衛國祇樹給孤獨園。 ^1203-1

時毘羅比丘尼，住舍衛國王園比丘尼眾中。晨朝著衣持缽，入舍衛城乞食。食已，還精舍，舉衣缽，洗足畢，持尼師壇著肩上，入安陀林，坐一樹下，入晝正受。 ^1203-2

時魔波旬作是念：今沙門瞿曇住舍衛國祇樹給孤獨園。毘羅比丘尼住舍衛國王園比丘尼眾中，晨朝著衣持缽，入舍衛城乞食。食已，還精舍，舉衣缽，洗足畢，持尼師壇著肩上，入安陀林，坐一樹下，入晝正受，我當往彼為作留難。 ^1203-3

即化作年少，容貌端正，至毘羅比丘尼所而說偈言：
云何作此形？誰為其作者？
此形何處起？形去至何所？ ^1203-4

毘羅比丘尼作是念：是何人來恐怖我？為人、為非人？為姦狡人？如是思惟，即得知覺，惡魔波旬欲作嬈亂。即說偈仍於彼住言：
此形不自造，亦非他所作，因緣會而生，緣散即磨滅。如世諸種子，因大地而生，因地水火風；陰界入亦然，因緣和合生，緣離則磨滅。捨一切憂苦，離一切闇冥，已證於寂滅，安住諸漏盡。惡魔已知汝，即自磨滅去。 ^1203-5

時魔波旬作是念：毘羅比丘尼已知我心。生大憂慼，即沒不現。^1203-6

## 毘闍耶經 ^s1204

如是我聞：一時，佛住舍衛國祇樹給孤獨園。 ^1204-1

時有毘闍耶比丘尼，住舍衛國王園比丘尼眾中。晨朝著衣持缽，入舍衛城乞食。食已，還精舍，舉衣缽，洗足畢，持尼師壇著肩上，入安陀林，坐一樹下，入晝正受。 ^1204-2

時魔波旬作是念：此沙門瞿曇住舍衛國祇樹給孤獨園。弟子毘闍耶比丘尼，住舍衛國王園比丘尼眾中，晨朝著衣持缽，入舍衛城乞食。食已，還精舍，舉衣缽，洗足畢，持尼師壇著肩上，入安陀林，坐一樹下，入晝正受，我今當往為作留難。 ^1204-3

即化作年少，容貌端正，往至其前，而說偈言：
汝今年幼少，我亦是年少，當共於此處，作五種音樂，而共相娛樂，用是禪思為？ ^1204-4

時毘闍耶比丘尼作是念：此何等人欲恐怖我？為是人耶？為非人耶？為姦狡人耶？如是思惟已，即得知覺，是魔波旬欲作嬈亂。即說偈言：
歌舞作眾伎，種種相娛樂，今悉已惠汝，非我之所須。若寂滅正受，及天人五欲，一切持相與，亦非我所須。捨一切喜樂，離一切闇冥，寂滅以作證，安住諸漏盡。已知汝惡魔，當自消滅去。 ^1204-5

時魔波旬作是念：是毘闍耶比丘尼已知我心。內懷憂慼，即沒不現。^1204-6

## 遮羅經 ^s1205

如是我聞：一時，佛住舍衛國祇樹給孤獨園。 ^1205-1

時遮羅比丘尼，住舍衛國王園比丘尼眾中。晨朝著衣持缽，入舍衛城乞食。食已，還精舍，舉衣缽，洗足畢，持尼師壇著肩上，至安陀林，坐一樹下，入晝正受。 ^1205-2

時魔波旬作是念：今沙門瞿曇在舍衛國祇樹給孤獨園。遮羅比丘尼亦住舍衛國王園比丘尼眾中，晨朝著衣持缽，入舍衛城乞食。食已，還精舍，洗足畢，舉衣缽，持尼師壇著肩上，入安陀林，坐一樹下，入晝正受，我今當往為作留難。 ^1205-3

化作年少，容貌端正，至遮羅比丘尼前而說偈言：
〔覺受生為樂，生服受五欲，
為誰教授汝，令厭離於生？〕 ^1205-4

時遮羅比丘尼作是念：此是何人欲作恐怖？為人、為非人、為姦狡人，而來至此欲作嬈亂？即說偈言：
生者必有死，生則受諸苦，鞭打諸惱苦，一切緣生有，當斷一切苦，超越一切生。慧眼觀聖諦，牟尼所說法：苦苦及苦集，滅盡離諸苦，修習八正道，安隱趣涅槃。大師平等法，我欣樂彼法，我知彼法故，不復樂受生。一切離愛喜，捨一切闇冥，寂滅以作證，安住諸漏盡。覺知汝惡魔，自當消滅去。 ^1205-5

時魔波旬作是念：遮羅比丘尼已知我心。內懷憂慼，即沒不現。^1205-6

## 優波遮羅經 ^s1206

如是我聞：一時，佛住舍衛國祇樹給孤獨園。 ^1206-1

時優波遮羅比丘尼，亦住舍衛國王園比丘尼眾中。晨朝著衣持缽，入舍衛城乞食。食已，還精舍，舉衣缽，洗足畢，持尼師壇著肩上，入安陀林，坐一樹下，入晝正受。 ^1206-2

時魔波旬作是念：今沙門瞿曇住舍衛國祇樹給孤獨園。優波遮羅比丘尼，亦住舍衛國王園比丘尼眾中。晨朝著衣持缽，入舍衛城乞食。食已，還精舍，舉衣缽，洗足畢，持尼師壇著肩上，入安陀林，坐一樹下，入晝正受，我今當往為作留難。 ^1206-3

即化作年少，容貌端正，至優波遮羅比丘尼所而說偈言：
三十三天上，炎魔兜率陀，化樂他自在，發願得往生。 ^1206-4

優波遮羅比丘尼作是念：此何等人欲恐怖我？為人、為非人？為是姦狡人？自思覺悟，必是惡魔欲作嬈亂。而說偈言：
三十三天上，炎魔兜率陀，化樂他自在，斯等諸天上，不離有為行，故隨魔自在。一切諸世間，悉是眾行聚；一切諸世間，悉皆動搖法；一切諸世間，苦火常熾然；一切諸世間，悉皆煙塵起。不動亦不搖，不習近凡夫，不隨於魔趣，於是處娛樂。離一切憂苦，捨一切闇冥，寂滅以作證，安住諸漏盡。已覺汝惡魔，則自磨滅去。 ^1206-5

時魔波旬作是念：優波遮羅比丘尼已知我心。內懷憂慼，即沒不現。^1206-6

## 尸利沙遮羅經 ^s1207

如是我聞：一時，佛住舍衛國祇樹給孤獨園。 ^1207-1

時尸利沙遮羅比丘尼，亦住舍衛國王園比丘尼眾中。晨朝著衣持缽，入舍衛城乞食。食已，還精舍，舉衣缽，洗足畢，持尼師壇著肩上，入安陀林，坐一樹下，入晝正受。 ^1207-2

時魔波旬作是念：今沙門瞿曇住舍衛國祇樹給孤獨園。 ^1207-3

時尸利沙遮羅比丘尼，亦住舍衛國王園比丘尼眾中。晨朝著衣持缽，入舍衛城乞食。食已，還精舍，舉衣缽，洗足畢，持尼師壇著肩上，入安陀林、坐一樹下，入晝正受，我當往彼為作留難。 ^1207-4

化作年少，容貌端正，往到尸利沙遮羅比丘尼所而作是言：「阿姨！汝樂何等諸道？」 ^1207-5

比丘尼答言：「我都無所樂。」 ^1207-6

時魔波旬即說偈言：
汝何所諮受，剃頭作沙門，身著袈裟衣，而作出家相，不樂於諸道，而守愚癡住？ ^1207-7

時尸利沙遮羅比丘尼作是念：此何等人欲恐怖我？為人、為非人？為姦狡人？如是思惟已，即自知覺，惡魔波旬欲作嬈亂。即說偈言：
此法外諸道，諸見所纏縛，縛於諸見已，常隨魔自在。若生釋種家，稟無比大師，能伏諸魔怨，不為彼所伏。清淨一切脫，道眼普觀察，一切智悉知，最勝離諸漏。彼則我大師，我唯樂彼法，我入彼法已，得遠離寂滅。離一切愛喜，捨一切闇冥，寂滅以作證，安住諸漏盡。已知汝惡魔，如是自滅去。 ^1207-8

時魔波旬作是念：尸利沙遮羅比丘尼已知我心。內懷憂慼，即沒不現。
〔曠野、素彌、蘇瞿曇，蓮華、石室及毘羅。
毘闍、折羅，憂波折羅，第十名動頭。〕^1207-9

## 揭伽池經 ^s1208

如是我聞：一時，佛住瞻婆國揭伽池側。 ^1208-1

爾時，世尊月十五日布薩時，於大眾前坐。月初出時， ^1208-2

時有尊者婆耆舍，於大眾中作是念：我今欲於佛前歎月譬偈。作是念已，即從坐起，整衣服，為佛作禮，合掌白佛言：「世尊！欲有所說，善逝！欲有所說。」 ^1208-3

佛告婆耆舍；「欲說者便說。」 ^1208-4

尊者婆耆舍，即於佛前而說偈言：
如月停虛空，明淨無雲翳，光炎明暉曜，普照於十方。如來亦如是，慧光照世間，功德善名稱，周遍滿十方。 ^1208-5

尊者婆耆舍說是偈時，諸比丘聞其所說，皆大歡喜。^1208-6

## 憍陳如經 ^s1209

如是我聞：一時，佛住瞻婆國揭伽池側。 ^1209-1

爾時，尊者阿若憍陳如，久住空閑阿練若處，來詣佛所，稽首佛足，以面掩佛足上，而說是言：「久不見世尊！久不見善逝！」 ^1209-2

爾時，尊者婆耆舍在於會中，作是念：我今當於尊者阿若憍陳如面前，以上座譬而讚歎之。作此念已，即從坐起，整衣服，為佛作禮，合掌白佛：「世尊！欲有所說，善逝！欲有所說。」 ^1209-3

佛告婆耆舍：「欲說時便說。」 ^1209-4

時尊者婆耆舍即說偈言：
上座之上座，尊者憍陳如，已度已超越，得安樂正受。於阿練若處，常樂於遠離，聲聞之所應，大師正法教，一切悉皆陳，正受不放逸，大德力三明，他心智明了。上座憍陳如，護持佛法財，增上恭敬心，頭面禮佛足。 ^1209-5

尊者婆耆舍說是語時，諸比丘聞其所說，皆大歡喜。^1209-6

## 舍利弗經 ^s1210

如是我聞：一時，佛住瞻婆國揭伽池側。 ^1210-1

時尊者舍利弗，在供養堂，有眾多比丘集會而為說法：句味滿足，辯才簡淨，易解樂聞；不閡不斷，深義顯現。彼諸比丘專至樂聽，尊重憶念，一心側聽。 ^1210-2

時尊者婆耆舍在於會中，作是念：我當於尊者舍利弗面前，說偈讚歎。作是念已，即起合掌，白尊者舍利弗：「我欲有所說。」 ^1210-3

舍利弗告言：「隨所樂說。」 ^1210-4

尊者婆耆舍即說偈言：
善能略說法，令眾廣開解，賢優婆提舍，於大眾宣暢。當所說法時，咽喉出美聲。悅樂愛念聲，調和漸進聲，聞聲皆欣樂，專念不移轉。 ^1210-5

尊者婆耆舍說此語時，諸比丘聞其所說，皆大歡喜。^1210-6

## 那伽山經 ^s1211

如是我聞：一時，佛住王舍城那伽山側，五百比丘俱，皆是阿羅漢，諸漏已盡，所作已作，離諸重擔，逮得己利，斷諸有結，正智心善解脫。尊者大目揵連，觀大眾心，一切皆悉解脫貪欲。 ^1211-1

時尊者婆耆舍，於大眾中作是念：我今當於世尊及比丘僧面前，說偈讚歎。作是念已，即從座起，整衣服，合掌白佛言：「世尊！欲有所說，善逝！欲有所說。」 ^1211-2

佛告婆耆舍：「隨所樂說。」 ^1211-3

時尊者婆耆舍即說偈言：
導師無上士，住那伽山側，五百比丘眾，親奉於大師。尊者大目連，神通諦明了，觀彼大眾心，悉皆離貪欲。如是具足度，牟尼度彼岸，持此最後身，我今稽首禮。 ^1211-4

尊者婆耆舍說是語時，諸比丘聞其所說，皆大歡喜。^1211-5

## 懷受經 ^s1212

如是我聞：一時，佛住王舍城迦蘭陀竹園夏安居，與大比丘眾五百人俱，皆是阿羅漢，諸漏已盡，所作已作，離諸重擔，斷除有結，正智心善解脫；除一比丘，謂尊者阿難，世尊記說彼現法當得無知證。 ^1212-1

爾時，世尊臨十五日，月食受時，於大眾前敷座而坐。坐已，告諸比丘：「〔我為婆羅門，得般涅槃，持此後邊身，無上醫師，能拔劍刺。〕汝等為子，從我口生，從法化生，得法餘財。當懷受我，莫令我若身、若口、若心有可嫌責事。」 ^1212-2

爾時，尊者舍利弗在眾會中，從座起，整衣服，為佛作禮，合掌白佛：「世尊向者作如是言：我為婆羅門，得般涅槃，持最後身，無上大醫，能拔劍刺。汝為我子，從佛口生，從法化生，得法餘財。諸比丘！當懷受我，莫令我身、口、心有可嫌責。 ^1212-3a

我等不見世尊身、口、心有可嫌責事。
所以者何？世尊不調伏者能令調伏，不寂靜者能令寂靜，不穌息者能令穌息，不般涅槃者能令般涅槃。如來知道，如來說道，如來向道，然後聲聞成就隨道、宗道，奉受師教，如其教授，正向欣樂真如善法。我於世尊都不見有可嫌責身、口、心行。我今於世尊所，乞願懷受，見、聞、疑罪，若身、口、心有嫌責事！」 ^1212-3b

佛告舍利弗：「找不見汝有見、聞、疑，身、口、心可嫌責事。
所以者何？汝舍利弗持戒、多聞，少欲、知足，修行遠離，精勤方便，正念、正受。捷疾智慧，明利智慧，出要智慧，厭離智慧，大智慧，廣智慧，深智慧，無比智慧，智寶成就。示、教、照、喜，亦常讚歎示、教、照、喜，為眾說法，未曾疲倦。 ^1212-4a

譬如轉輪聖王第一長子，應受灌頂而未灌頂，已住灌頂儀法，如父之法，所可轉者亦當隨轉。汝今如是為我長子，鄰受灌頂而未灌頂，住於儀法，我所應轉法輪汝亦隨轉，得無所起，盡諸有漏，心善解脫。 ^1212-4b

如是舍利弗！我於汝所，都無見、聞、疑，身、口、心可嫌責事。」 ^1212-4c

舍利弗白佛言：「世尊！若我無有見、聞、疑，身、口、心可嫌責事，〔此〕五百諸比丘，得無有見、聞、疑，身、口、心可嫌責事耶？」 ^1212-5

佛告舍利弗：「我於此五百比丘，亦不見有見、聞、疑，身、口、心可嫌責事。
所以者何？此五百比丘皆是阿羅漢，諸漏已盡，所作已作，已捨重擔，斷諸有結，正智心善解脫；除一比丘，謂尊者阿難，我記說彼於現法中得無知證。是故諸五百比丘，我不見其有身、口、心，見、聞、疑罪可嫌責者。」 ^1212-6

舍利弗白佛言：「世尊！此五百比丘，既無有見、聞、疑，身、口、心可嫌責事，然此中幾比丘得三明？幾比丘俱解脫？幾比丘慧解脫？」 ^1212-7

佛告舍利弗：「此五百比丘中，九十比丘得三明，九十比丘得俱解脫，餘者慧解脫。舍利弗！此諸比丘離諸飄轉，無有皮膚，真實堅固。」 ^1212-8

時尊者婆耆舍在眾會中，作是念：我今當於世尊及大眾面前，歎說懷受偈。作是念已，即從座起，整衣服，為佛作禮，右膝著地，合掌白佛：「世尊！欲有所說，善逝！欲有所說。」 ^1212-9

佛告婆耆舍：「隨所樂說。」 ^1212-10

時婆耆舍即說偈言：
十五清淨日，其眾五百人，斷除一切結，有盡大仙人。清淨相習近，清淨廣解脫，不更受諸有，生死已永絕。所作者已作，得一切漏盡，五蓋已雲除，拔刺根本愛。師子無所畏，離一切有餘，害諸有怨結，超越有餘境，諸有漏怨敵，皆悉已潛伏。猶如轉輪王，懷受諸眷屬，慈心廣宣化，海內悉奉用。能伏魔怨敵，為無上導師，信敬心奉事，三明老死滅。為法之真子，無有飄轉患，拔諸煩惱刺，敬禮日種胤。 ^1212-11

佛說是經已，諸比丘聞佛所說，歡喜奉行。^1212-12

## 不樂經 ^s1213

如是我聞：一時，佛住王舍城迦蘭陀竹園。 ^1213-1

爾時，尊者尼拘律相，住於曠野禽獸住處。尊者婆耆舍出家未久，有如是威儀，依聚落、城邑住。晨朝著衣持缽，於彼聚落、城邑乞食。善護其身，守諸根門，攝心繫念。食已，還住處，舉衣缽，洗足畢，入室坐禪，速從禪覺。不著乞食，而彼無有隨時教授，無有教誡者，心不安樂，周圓隱覆，如是深住。 ^1213-2

時尊者婆耆舍作是念：我不得利，難得非易得，我不隨時得教授教誡，不得欣樂周圓，隱覆心住，我今當讚歎自厭之偈。即說偈言：
當捨樂不樂，及一切貪覺，於鄰無所作，離染名比丘。於六覺心想，馳騁於世間，惡不善隱覆，不能去皮膚。穢污樂於心，是不名比丘，有餘縛所縛，見聞覺識俱。於欲覺悟者，彼處不復染，如是不染者，是則為牟尼。大地及虛空，世間諸色像，斯皆磨滅法，寂然自決定。法器久修習，而得三摩提，不觸不諂偽，共心極專至，彼聖久涅槃，繫念待時滅。 ^1213-3

時尊者婆耆舍說自厭離偈，心自開覺，於不樂等開覺已，欣樂心住。^1213-4

## 貪欲經 ^s1214

如是我聞：一時，佛住舍衛國祇樹給孤獨園。 ^1214-1

爾時，尊者阿難陀，晨朝著衣持缽，入舍衛城乞食，以尊者婆耆舍為伴 ^1214-2

時尊者婆耆舍見女人有上妙色，見已貪欲心起。 ^1214-3

時尊者婆耆舍作是念：我今得不利，得苦非得樂，我今見年少女人有妙絕之色，貪欲心生。今為生厭離故，而說偈言：
貪欲所覆故，熾然燒我心。今尊者阿難，為我滅貪火，慈心哀愍故，方便為我說！ ^1214-4

尊者阿難說偈答言：
以彼顛倒想，熾然燒其心，遠離於淨想，長養貪欲者，當修不淨觀，常一心正受。速滅貪欲火，莫令燒其心，諦觀察諸行，苦空非有我。繫念正觀身，多修習厭離，修習於無相，滅除憍慢使，得慢無間等，究竟於苦邊。 ^1214-5

尊者阿難說是語時，尊者婆耆舍聞其所說，歡喜奉行。^1214-6

## 出離經 ^s1215

如是我聞：一時，佛住舍衛國祇樹給孤獨園。 ^1215-1

時有一長者，請佛及僧，就其舍食入其舍已，尊者婆耆舍直日住守，請其食分。 ^1215-2

時有眾多長者婦女，從聚落出，往詣精舍。 ^1215-3

時尊者婆耆舍見年少女人，容色端正，貪欲心起。 ^1215-4

時尊者婆耆舍作是念：我今不利不得利，得苦不得樂，見他女人容色端正貪欲心生，我今當說厭離偈。念已而說偈言：
我已得出離，非家而出家，貪欲隨逐我，如牛念他苗。當如大將子，大力執強弓，能破彼重陣，一人摧伏千。今於日種胤，面前聞所說，正趣涅槃道，決定心樂住。如是不放逸，寂滅正受住，無能於我心，幻惑欺誑者。決定善觀察，安住於正法，正使無量數，欲來欺惑我，如是等惡魔，莫能見於我。 ^1215-5

時尊者婆耆舍說是偈已，心得安住。^1215-6

## 憍慢經 ^s1216

如是我聞：一時，佛住舍衛國祇樹給孤獨園。 ^1216-1

時尊者婆耆舍，自以智慧堪能善說，於〔彼〕聰明梵行所生憍慢心。即自心念：我不利不得利，得苦不得樂，我自以智慧，輕慢於彼聰明梵行者。我今當說能生厭離偈，即說偈言：
瞿曇莫生慢，斷慢令無餘，莫起慢覺想，莫退生變悔，莫隱覆於他，泥犁殺慢墮。正受能除憂，見道住正道，其心得喜樂，見道自攝持。是故無礙辯，清淨離諸蓋，斷一切諸慢，起一切明處，正念於三明，神足他心智。 ^1216-2

時尊者婆耆舍說此生厭離偈已，心得清淨。
〔月喻、憍陳如、舍利，龍脅及自恣，
不樂及欲結，出離及憍慢。〕^1216-3

## 本欲狂惑經 ^s1217

如是我聞：一時，佛住舍衛國祇樹給孤獨園。 ^1217-1

時尊者婆耆舍，住舍衛國東園鹿子母講堂，獨一思惟，不放逸住，專修自業，逮得三明而身作證。 ^1217-2

時尊者婆耆舍作是念：我獨一靜處，思惟不放逸住，專修自業，起於三明身作證，今當說偈讚歎三明，即說偈言：
本欲心狂惑，聚落及家家，遊行遇見佛，授我殊勝法。瞿曇衰愍故，為我說正法，聞法得淨信，捨非家出家。聞彼說法已，正住於法教，勤方便繫念，堅固常堪能，逮得於三明，於佛教已作。世尊善顯示，日種苗胤說，為生盲眾生，開其出要門：苦苦及苦因，苦滅盡作證，八聖離苦道，安樂趣涅槃。善義善句味，梵行無過上，世尊善顯示，涅槃濟眾生。^1217-3

## 四法句經 ^s1218

如是我聞：一時，佛住舍衛國祇樹給孤獨園。 ^1218-1

爾時，世尊告諸比丘：「我今當說四法句，諦聽，善思，當為汝說。何等為四？賢聖善說法，是則為最上。愛說非不愛，是則為第二。諦說非虛妄，是則第三說。法說不異言，是則為第四。 ^1218-2

諸比丘！是名說四法句。」 ^1218-3

爾時，尊者婆耆舍於眾會中，作是念：世尊於四眾中說四法句，我當以四種讚歎，稱譽隨喜；即從座起，整衣服，為佛作禮，合掌白佛言：「世尊！欲有所說，善逝！欲有所說。」 ^1218-4

佛告婆耆舍：「隨所樂說。」 ^1218-5

時尊者婆耆舍即說偈言：
若善說法者，於己不惱迫，亦不恐怖他，是則為善說。所說愛說者，說令彼歡喜，不令彼為惡，是則為愛說。諦說知甘露，諦說知無上，諦義說法說，正士建立處。如佛所說法，安隱涅槃道，滅除一切苦，是名善說法。 ^1218-6

佛說此經已，諸比丘聞佛所說，歡喜奉行。^1218-7

## 那伽山側經 ^s1219

如是我聞：一時，佛住王舍城那伽山側，與千比丘俱，皆是阿羅漢，盡諸有漏，所作已作，離諸重擔，逮得己利，盡諸有結，正智心善解脫。 ^1219-1

爾時，尊者婆耆舍住王舍城寒林中丘塚間，作是念：今世尊住王舍城那伽山側，與千比丘俱，皆是阿羅漢，諸漏已盡，所作已作，離諸重擔，逮得己利，盡諸有結，正智心善解脫。我今當往，各別讚歎世尊及比丘僧。作是念已，即往詣佛所，稽首禮足，退住一面，而說偈言：
無上之導師，住那伽山側，千比丘眷屬，奉事於如來。大師廣說法，清涼涅槃道，專聽清白法，正覺之所說。正覺尊所敬，處於大眾中，德陰之大龍，仙人之上首，興功德密雲，普雨聲聞眾。起於晝正受，來奉覲大師，弟子婆耆舍，稽首而頂禮。 ^1219-2

世尊！欲有所說，唯然善逝！欲有所說。」 ^1219-3

佛告婆耆舍：「隨汝所說，莫先思惟。」 ^1219-4

時婆耆舍即說偈言：
波旬起微惡，潛制令速滅，能掩障諸魔，令自覺知過。觀察解結縛，分別清白法，明照如日月，為諸異道王。超出智作證，演說第一法，出煩惱諸流，說道無量種。建立於甘露，見諦真實法，如是隨順道，如是師難得。建立甘露道，見諦崇遠離。世尊善說法，能除人陰蓋，明見於諸法，為調伏隨學。 ^1219-5

尊者婆耆舍說是偈已，諸比丘聞其所說，皆大歡喜。^1219-6

## 拔箭經 ^s1220

如是我聞：一時，佛住〔波羅奈〕國仙人住處鹿野苑中。 ^1220-1

爾時，世尊為比丘眾，說四聖諦相應法：謂此苦聖諦，此苦集聖諦，此苦滅聖諦，此苦滅道跡聖諦。 ^1220-2

時尊者婆耆舍在會中，作是念：我今當於世尊面前，讚歎拔箭之譬。如是念已，即從座起，整衣服，合掌白佛言：「唯然世尊！欲有所說。唯然善逝！欲有所說。」 ^1220-3

佛告婆耆舍：「隨所樂說。」 ^1220-4

時尊者婆耆舍即說偈言：
我今敬禮佛，哀愍諸眾生，第一拔利箭，善解治眾病。迦露醫投藥，波怙羅治藥，及彼瞻婆耆，耆婆醫療病，或有病小差，名為善治病，後時病還發，抱病遂至死。正覺大醫王，善投眾生藥，究竟除眾苦，不復受諸有。乃至百千種，那由他病數，佛悉為療治，究竟於苦邊。諸醫來會者，我今悉告汝，得甘露法藥，隨所樂而服。第一拔利箭，善覺知眾病，治中之最上，故稽首瞿曇。 ^1220-5

尊者婆耆舍說是語時，諸比丘聞其所說，皆大歡喜。^1220-6

## 尼拘律想經 ^s1221

如是我聞：一時，佛住王舍城迦蘭陀竹園。 ^1221-1

時有尊者尼拘律想，住於曠野禽獸之處，疾病委篤。尊者婆耆舍為看病人，瞻視供養。彼尊者尼拘律想以疾病故，遂般涅槃。 ^1221-2

時尊者婆耆舍作是念：我和上為有餘涅盤，無餘涅槃？我今當求其相。 ^1221-3

爾時，尊者婆耆舍供養尊者尼拘律想舍利已，持衣缽、向王舍城，次第到王舍城。舉衣缽，洗足已，詣佛所，稽首禮足，退住一面，而說偈言：
我今禮大師，等正覺無減，於此現法中，一切疑網斷。曠野住比丘，命終般涅槃，威儀攝諸根，大德稱於世，世尊為制名，名尼拘律想。我今問世尊，彼不動解脫，精進勤方便，功德為我說！我為釋迦種，世尊法弟子，及餘皆欲知，圓道眼所說，我等住於此，一切皆欲聞。世尊為大師，無上救世間，斷疑大牟尼，智慧已具備，圓照神道眼，光明顯四眾，猶如天帝釋，曜三十三天。諸貪欲疑惑，皆從無明起，若得遇如來，斷滅悉無餘。世尊神道眼，世間為最上，滅除眾生過，如風飄遊塵。一切諸世間，煩惱覆隱沒，諸餘悉無有，明目如佛者。慧光照一切，令同大精進，唯願大智尊，當為眾記說。言出微妙聲，我等專心聽，柔軟音演說，諸世間普聞。猶如熱渴逼，求索清涼水，如佛無減知，我等亦求知。 ^1221-4

尊者婆耆舍復說偈言：
今聞無上士，記說其功德，不空修梵行，我聞大歡喜。如說隨說得，順牟尼弟子，滅生死長縻，虛偽幻化縛。以見世尊故，能斷除諸愛，度生死彼岸，不復受諸有。 ^1221-5

佛說此經已，尊者婆耆舍聞佛所說，歡喜隨喜，作禮而去。^1221-6

## 鳥巢經 ^s1222

如是我聞：一時，佛住舍衛國祇樹給孤獨園。 ^1222-1

爾時，世尊告諸比丘：「過去世時，天、阿修羅對陣鬥戰，阿修羅勝，諸天不如。 ^1222-2a

時天帝釋軍壞退散，極生恐怖，乘車北馳，還歸天宮。須彌山下，道逕叢林，林下有金翅鳥巢，多有金翅鳥子。 ^1222-2b

爾時，帝釋恐車馬過踐殺鳥子，告御者言：可回車還，勿殺鳥子。 ^1222-2c

御者白王：阿修羅軍後來逐人，若回還者，為彼所困。 ^1222-2d

帝釋告言：寧當回還，為阿修羅殺，不以軍眾蹈殺眾生於道。 ^1222-2e

御者轉乘南向，阿修羅軍遙見帝釋轉乘而還，謂為戰策，即還退走。眾大恐怖，壞陣流散，歸阿修羅宮。」 ^1222-2f

佛告諸比丘：「彼天帝釋於三十三天為自在王，以慈心故，威力摧伏阿修羅軍，亦常讚嘆慈心功德。汝等比丘！正信非家，出家學道，當修慈心，亦應讚嘆慈心功德。」 ^1222-3

佛說此經已，諸比丘聞佛所說，歡喜奉行。^1222-4

## 貧人經 ^s1223

如是我聞：一時，佛住王舍城迦蘭陀竹園。 ^1223-1

時王舍城中，有一士夫，貧窮辛苦，〔而於〕佛法僧受持禁戒，多聞廣學，力行惠施，正見成就。彼身壞命終，得生天上。生三十三天，有三事勝於餘三十三天。何等為三？一者、天壽，二者、天色，三者、天名稱。 ^1223-2

諸三十三天見是天子三事特勝：天壽、天色、天名稱，勝餘諸天。見已，往詣天帝釋所，作如是言：「憍尸迦當知！有一天子，始生此天，於先諸天，三事特勝：天壽、天色及天名稱。」 ^1223-3

時天帝釋告彼天子：「諸仁者！我見此人，於王舍城作一士夫，貧窮辛苦，於如來法律得信向心，乃至正見成就。身壞命終，來生此天，於諸三十三天，三事特勝：天壽、天色及天名稱。」 ^1223-4

時天帝釋即說偈言：
正信於如來，決定不傾動，受持真實戒，聖戒無厭者。於佛心清淨，成就於正見，當知非貧苦，不空而自活。故於佛法僧，當生清淨信，智慧力增明，思念佛正教。 ^1223-5

佛說此經已，諸比丘聞佛所說，歡喜奉行。^1223-6

## 大祠經 ^s1224

如是我聞：一時，佛住王舍城耆闍崛山中。 ^1224-1

爾時，王舍城人普設大會，悉為請種種異道。 ^1224-2

有事遮羅迦外道者，作是念：我今請〔遮羅迦外道天〕，先作福田。或有事外道出家者，有事尼乾子道者，有事老弟子者，有事〔火〕弟子者。 ^1224-3

有事佛弟子僧者，咸作是念：今當令佛面前僧，先作福田。 ^1224-4

時天帝釋作是念：莫令王舍城諸人，捨佛面前僧而奉事餘道，求索福田。我當疾往，為王舍城人建立福田。即化作大婆羅門，儀容嚴整，乘白馬車，諸年少婆羅門眾，前後導從，持金斗繖蓋，至王舍城，詣諸處處大眾會中。 ^1224-5

諸王舍城一切士女，咸作是念：但當觀望此大婆羅門所奉事處，我當從彼而先供養，為良福田。 ^1224-6

時天帝釋知王舍城一切士女心之所念，駕乘導從，徑詣耆闍崛山。至於門外，除去五飾，往詣佛所，稽首佛足，退坐一面，而說偈言：
善分別顯示，一切法彼岸，悉度諸恐怖，故稽首瞿曇。諸人普設會，欲求大功德，各各設大施，常願有餘果。願為說福田，今斯施果成。帝釋大自在，天王之所問。 ^1224-7

於耆闍崛山，大師為記說：
諸人普設會，欲求大功德，各各設大施，常願有餘果。今當說福田，施得大果處。正向者有四，四聖住於果，是名僧福田，明行定具足。僧福田增廣，無量踰大海，調人師弟子，照明顯正法，斯等善供養，施僧良福田。於僧良福田，佛說得大果，以僧離五蓋，清淨應讚嘆。施彼最上田，少施收大利，是故諸人者，當施僧福田。增得勝妙法，明行定相應，供此珍寶僧。施主心歡喜，起於三種心，施衣服飲食，離塵垢劍刺，超度諸惡趣，躬自行啟請，自手平等與，自利亦利他，是施獲大利。慈者如是施，淨信心解脫，無罪安樂施，乘智往生彼。 ^1224-8

時天帝釋聞佛所說，歡喜隨喜，為佛作禮，即沒不現。 ^1224-9

爾時，王舍城諸人民，即從座起，整衣服，為佛作禮，合掌白佛言：「世尊！唯願世尊與諸大眾，受我供養。」爾時，世尊默然受請。 ^1224-10

是王舍城人民，知世尊默然受其請已，作禮而歸。到諸〔大〕會處，具飲食，布置床座，晨朝遣使，白佛：「時到，唯願知時。」 ^1224-11

爾時，世尊與諸大眾，著衣持缽，至大會所，於大眾前，敷座而坐。 ^1224-12

王舍城人知佛坐定，自行種種豐美飲食。食訖，洗缽，澡漱畢，還復本座，聽佛說法。 ^1224-13

爾時，世尊為王舍城人種種說法，示、教、照、喜已，從座起而去。^1224-14

## 大祠經 ^s1225

如是我聞：一時，佛住王舍城耆闍崛山中。廣說如上說。 ^1225-1

差別者：時天帝釋說異偈而問佛言：
今請問瞿曇，微密深妙慧，世尊之所體，無障礙知見。 ^1225-2

眾人普設會偈，如上廣說。 ^1225-3

乃至為王舍城諸設會者，說種種法，示、教、照、喜已，從座起去。
〔須毘羅仙人，滅瞋月八日，病并持一戒。〕
〔鳥巢及婆梨，貧人及大祠。〕^1225-4

## 三菩提經 ^s1226

如是我聞：一時，佛在拘薩羅人間遊行，至舍衛國祇樹給孤獨園。 ^1226-1

時波斯匿王，聞世尊拘薩羅人間遊行，至舍衛國祇樹給孤獨園。聞已，往詣佛所，稽首佛足，退坐一面，白佛言：「世尊！我聞世尊自記說成阿耨多羅三藐三菩提，諸人傳者，得非虛妄過長說耶？為如說說、如法說，隨順法說耶？非是他人損同法者，於其問答生厭薄處耶？」 ^1226-2

佛告大王：「彼如是說，是真諦說，非為虛妄。如說說、如法說，隨順法說，非是他人損同法者，於其問答生厭薄處。
所以者何？大王！我今實得阿耨多羅三藐三菩提故。」 ^1226-3

波斯匿王白佛言：「雖復世尊作如是說，我猶故不信。
所以者何？此間有諸宿重沙門、婆羅門，所謂富蘭那迦葉、末迦利瞿舍梨子、刪闍耶毘羅胝子、阿耆多枳舍欽婆羅、迦羅拘陀迦栴延、尼乾陀若提子；彼等不自說言得阿耨多羅三藐三菩提，何得世尊幼小年少，出家未久，而便自證得阿耨多羅三藐三菩提？」 ^1226-4

佛告大王：「有四種雖小而不可輕。何等為四？ ^1226-5a

剎利王子年少幼小而不可輕，龍子年少幼小而不可輕，小火雖微而不可輕，比丘幼小而不可輕。」 ^1226-5b

爾時，世尊即說偈言：
剎利形相具，貴族發名稱，雖復年幼稚，智者所不輕。此必居王位，顧念生怨害，是故難可輕，應生大恭敬。善求自護者，自護如護命，以平等自護，而等護於命。聚落及空處，見彼幼龍者，莫以小蛇故，而生輕慢想。雜色小龍形，亦應令安樂，輕蛇無士女，悉為毒所害。是故自護者，當如護己命，以斯善護已，而等護於彼。猛火之所食，雖小食無限，小燭亦能燒，足薪則彌廣，從微漸進燒，盡聚落域邑。是故自護者，當如護己命，以斯善護己，而等護於彼。盛火之所焚，百卉蕩燒盡，滅已不盈縮，戒火還復生。若輕毀比丘，受持淨戒火，燒身及子孫，眾災流百世，如燒多羅樹，無有生長期。是故當自護，如自護己命，以斯善自護，而等護於彼。剎利形相具，幼龍及小火，比丘具淨戒，不應起輕想。是故當自護，如自護己命，以斯善自護，而等護於彼。 ^1226-6

佛說此經已，波斯匿王聞佛所說，歡喜隨喜，作禮而去。^1226-7

## 母經 ^s1227

如是我聞：一時，佛住舍衛國祇樹給孤獨園。 ^1227-1

時波斯匿王有祖母，極所敬重，忽爾命終，出城闍維。供養舍利畢，弊衣亂髮，來詣佛所，稽首佛足，退坐一面。 ^1227-2

爾時，世尊告波斯匿王：「波斯大王！從何所來弊衣亂髮？」 ^1227-3

波斯匿王白佛：「世尊！我亡祖母，極所敬重，捨我命終，出於城外，闍維供養畢，來詣世尊。」 ^1227-4

佛告大王：「極愛重敬念祖親耶？」 ^1227-5

波斯匿王白佛：「世尊！極敬重愛戀。世尊！若國土所有象、馬、七寶，乃至國位悉持與人，能救祖母命者，悉當與之。既不能救，生死長辭，悲戀憂苦，不自堪勝。曾聞世尊所說，一切眾生、一切蟲、一切神，生者皆死，無不窮盡，無有出生而不死者，今日乃知世尊善說。」 ^1227-6

佛言：「大王！如是如是，一切眾生、一切蟲、一切神，生者輒死，終歸窮盡，無有一生而不死者。」 ^1227-7

佛告大王：「正使婆羅門大姓、剎利大姓、長者大姓，生者皆死，無不死者。正使剎利大王，灌頂居位，王四天下，得力自在，於諸敵國無不降伏，終歸有極，無不死者。 ^1227-8

若復大王！生長壽天，王於天宮自在快樂，終亦歸盡，無不死者。 ^1227-9

若復大王！羅漢比丘諸漏已盡，離諸重擔，所作已作，逮得己利，盡諸有結，正智心善解脫，彼亦歸盡，捨身涅槃。 ^1227-10

若復緣覺善調、善寂，盡此身命，終歸涅槃。諸佛世尊十力具足，四無所畏，勝師子吼，終亦捨身取般涅槃。以如是比，大王！當知一切眾生、一切蟲、一切神，有生輒死，終歸磨滅，無不死者。」 ^1227-11

爾時，世尊復說偈言：
一切眾生類，有命終歸死，各隨業所趣，善惡果自受。惡業墮地獄，為善上昇天，修習勝妙道，漏盡般涅槃。如來及緣覺，佛聲聞弟子，會當捨身命，何況俗凡夫！ ^1227-12

佛說此經已，波斯匿王聞佛所說，歡喜隨喜，作禮而去。^1227-13

## 自念經 ^s1228

如是我聞：一時，佛住舍衛國祇樹給孤獨園。 ^1228-1

時波斯匿王獨一靜處，禪思思惟，作是念：云何為自念？云何為不自念？ ^1228-2

復作是念：若有行身惡行，行口惡行，行意惡行者，當知斯等為不自念。 ^1228-3

若復行身善行，行口善行，行意善行者，當知斯等則為自念。從禪覺已，往詣佛所，稽首佛足，退住一面，白佛言：「世尊！我於靜處獨一思惟，作是念：云何為自念？云何為不自念？ ^1228-4

復作是念：若有行身惡行，行口惡行，行意惡行者，當知斯等為不自念。 ^1228-5

若復行身善行，行口善行，行意善行者，當知斯等則為自念。」 ^1228-6

佛告大王；「如是，大王！如是，大王！若有行身惡行，行口惡行，行意惡行者，當知斯等為不自念。彼雖自謂為自愛念，而實非自念。
所以者何？無有惡知識所作惡，不念者所不念〔所作〕，不愛者所不愛所作，如其自為自己所作者。是故斯等為不自念。 ^1228-7

若復大王！行身善行，行口善行，行意善行者，當知斯等則為自念。斯等自謂不自愛惜己身，然其斯等實為自念。
所以者何？無有善友於善友所作，念者念作，愛者愛作，如自為己所作者，是故斯等則為自念。」 ^1228-8

爾時，世尊復說偈言：
謂為自念者，不應造惡行，終不因惡行，令己得安樂。謂為自念者，終不造惡行，造諸善業者，令己得安樂。若自愛念者，善護而自護，如善護國王，外防邊境城。若自愛念者，極善自寶藏，如善守之王，內防邊境城。如是自寶藏，剎那無間缺，剎那缺致憂，惡道長受苦。 ^1228-9

佛說此經已，波斯匿王聞佛所說，歡喜隨喜，作禮而去。^1228-10

## 自護經 ^s1229

如是我聞：一時，佛住舍衛國祇樹給孤獨園。 ^1229-1

爾時，波斯匿王獨靜思惟，作如是念：云何自護？云何不自護？ ^1229-2

復作是念：若有行身惡行，行口惡行，行意惡行者，當知斯等為不自護。 ^1229-3

若復行身善行，行口善行，行意善行者，當知斯等則為自護。從禪覺已，往詣佛所，稽首佛足，退坐一面，白佛言：「世尊！我獨靜思惟，而作是念：云何為自護？云何為不自護？ ^1229-4

復作是念：若有行身惡行，行口惡行，行意惡行者，當知斯等為不自護。 ^1229-5

若復行身善行，行口善行，行意善行者，當知斯等則為自護。」 ^1229-6

佛告大王：「如是，大王！如是，大王！若有行身惡行，行口惡行，行意惡行者，當知斯等為不自護，而彼自謂能自防護。象軍、馬軍、車軍、步軍，以自防護，雖謂自護實非自護。
所以者何？雖護於外，不護於內，是故大王！名不自護。 ^1229-7

大王！若復有行身善行，行口善行，行意善行者，當知斯等則為自護。彼雖不以象、馬、車、步四軍自防，而實自護。
所以者何？護其內者，名善自護，非謂防外。」 ^1229-8

爾時，世尊復說偈言：
善護於身口，及意一切業，慚愧而自防，是名善守護。 ^1229-9

時波斯匿王聞佛所說，歡喜隨喜，作禮而去。^1229-10

## 財利經 ^s1230

如是我聞：一時，佛住舍衛國祇樹給孤獨園。 ^1230-1

時波斯匿王獨靜思惟，作是念：世少有人得勝妙財利，能不放逸，能不貪著，能於眾生不起惡行。世多有人得勝妙財利，起於放逸，增其貪著，起諸邪行。 ^1230-2

作是念已，往詣佛所，稽首佛足，退坐一面，白佛言：「世尊！我獨靜思惟，作是念：世間少有人得勝妙財，能於財利不起放逸，不起貪著，不作邪行。世多有人得勝妙財，而起放逸，生於貪著，多起邪行。」 ^1230-3

佛告波斯匿王：「如是，大王！如是，大王！世少有人得勝妙財利，能不貪著，不起放逸，不起邪行。世多有人得勝妙財利，於財放逸，而起貪著，起諸邪行。 ^1230-4

大王！當知彼諸世人得勝財利，於財放逸而起貪著，作邪行者，〔是〕愚癡人長夜當得不饒益苦。 ^1230-5

大王！譬如獵師、獵師弟子，空野林中，張網施〔罝〕，多殺禽獸，困苦眾生，惡業增廣。 ^1230-6

如是世人得勝妙財利，於財放逸而起貪著，造諸邪行，亦復如是，是愚癡人長夜當得不饒益苦。」 ^1230-7

爾時，世尊復說偈言：
貪欲於勝財，為貪所迷醉，狂亂不自覺，猶如捕獵者。緣斯放逸故，當受大苦報。 ^1230-8

佛說此經已，波斯匿王聞佛所說，歡喜隨喜，作禮而去。^1230-9

## 貪利經 ^s1231

如是我聞：一時，佛住舍衛國祇樹給孤獨園。 ^1231-1

時波斯匿王，於正殿上，自觀察王事。見勝剎利大姓，見勝婆羅門大姓，見勝長者大姓，因貪欲故欺詐妄語。即作是念：止此斷事，息此斷事，我更不復親臨斷事；我有賢子，當令斷事。云何自見此勝剎利大姓、婆羅門大姓、長者大姓，為貪欲故欺詐妄語！ ^1231-2

時波斯匿王作是念已，往詣佛所，稽首佛足，退坐一面，白佛言：「世尊！我於殿上自斷王事，見諸勝剎利大姓，婆羅門大姓，長者大姓，為貪利故欺詐妄語。世尊！我見是事已，作是念：我從今日止此斷事，息此斷事；我有賢子，當令其斷，不親自見此勝剎利大姓、婆羅門大姓、長者大姓，緣貪利故欺詐妄語。」 ^1231-3

佛告波斯匿王：「如是，大王！如是，大王！彼勝剎利大姓，婆羅門大姓，長者大姓，因貪利故欺詐妄語。彼愚癡人，長夜當得不饒益苦。 ^1231-4

大王！當知譬如漁師、漁師弟子，於河溪谷，截流張網，殘殺眾生，令遭大苦。 ^1231-5

如是大王！彼勝剎利大姓，婆羅門大姓，長者大姓，因貪利故欺詐妄語，長夜當得不饒益苦。」 ^1231-6

爾時，世尊復說偈言：
於財起貪欲，貪欲所迷醉，狂亂不自覺，猶如漁捕者。緣斯惡業故，當受劇苦報。 ^1231-7

佛說此經已，波斯匿王聞佛所說，歡喜隨喜，作禮而去。^1231-8

## 慳經 ^s1232

如是我聞：一時，佛住舍衛國祇樹給孤獨園。 ^1232-1

時波斯匿王來詣佛所，稽首佛足，退坐一面，白佛言：「世尊！此舍衛國，有長者名摩訶男，多財巨富，藏積真金至百千億，況復餘財。世尊！摩訶男長者如是巨富，作如是食用：食麤碎米，食豆羹，食腐敗薑，著麤布衣，單皮革屣，乘羸敗車，戴樹葉蓋。未曾聞其供養施與沙門、婆羅門，給卹貧苦，行路頓乏，諸乞丐者。閉門而食，莫令沙門、婆羅門、貧窮、行路、諸乞丐者見之。」 ^1232-2

佛告波斯匿王：「此非正士，得勝財利，不自受用，不知供養父母，供給妻子、宗親、眷屬，卹諸僕使，施與知識；不知隨時供給沙門、婆羅門，種勝福田，崇向勝處，長受安樂，未來生天。得勝財物，不知廣用，收其大利。 ^1232-3

大王！譬如曠野湖池聚水，無有受用洗浴、飲者，即於澤中煎熬消盡。 ^1232-4

如是不善士夫，得勝財物，乃至不廣受用，收其大利，如彼池水。 ^1232-5

大王！有善男子，得勝財利，快樂受用，供養父母，供給妻子、宗親、眷屬，給卹僕使，施諸知識，時時供養沙門、婆羅門，種勝福田，崇向勝處，未來生天。得勝錢財，能廣受用，倍收大利。 ^1232-6

譬如大王！聚落城郭邊有池水，澄淨清涼，樹林蔭覆，令人受樂，多眾受用，乃至禽獸。 ^1232-7

如是善男子得勝妙財，自供快樂，供養父母，乃至種勝福田，廣收大利。」 ^1232-8

爾時，世尊復說偈言：
曠野湖池水，消涼極鮮淨，無有受用者，即於彼清盡。如是勝妙財，惡士夫所得，不能自受用，亦不供卹彼，徒自苦積聚，聚已而自喪。慧者得勝財，能自樂受用，廣施作功德，及與親眷屬，隨所應給與，如牛王領眾。施與及受用，不失所應者，乘理而壽終，生天受福樂。 ^1232-9

佛說此經已，波斯匿王聞佛所說，歡喜隨喜，作禮而去。^1232-10

## 命經 ^s1233

如是我聞：一時，佛住舍衛國祇樹給孤獨園。 ^1233-1

爾時，舍衛國有長者，名摩訶男，命終無有兒息，波斯匿王以無子無親屬之財，悉入王家。波斯匿王日日校閱財物，身蒙塵土，來詣佛所，稽首佛足，退坐一面。 ^1233-2

爾時世尊告波斯匿王：「大王！從何所來？身蒙塵土，似有疲倦。」 ^1233-3

波斯匿王白佛：「世尊！此國長者摩訶男命終，有無子之財，悉入王家，瞻視料理，致令疲勞，塵土坌身，從其舍來。」 ^1233-4

佛問波斯匿王：「彼摩訶男長者，大富多財耶？」 ^1233-5

波斯匿王白佛：「大富，世尊！錢財甚多，百千巨億〔金銀〕寶物，況復餘財！世尊！波摩訶男在世之時，麤衣、惡食，如上廣說。」 ^1233-6

佛告波斯匿王：「彼摩訶男過去世時，遇多迦羅尸棄辟支佛，施一飯食，非淨信心，不恭敬與，不自手與，施後變悔，言此飲食自可供給我諸僕使，無辜持用施於沙門。由是施福，七反往生三十三天，七反生此舍衛國中，最勝族姓，最富錢財。以彼施辟支佛時不淨信心，不手自與，不恭敬與，施後隨每，故在所生處，雖得財富，猶故受用麤衣、麤食，麤弊臥具、屋舍、車乘，初不嘗得上妙色、聲、香、味、觸以自安身。 ^1233-7

復次，大王！時彼摩訶男長者，殺其異母兄，取其財物，緣斯罪故，經百千歲墮地獄中。彼餘罪報生舍衛國，七反受身，常以無子財沒入王家。大王！摩訶男長者今此壽終，過去施報盡於此身。以彼慳貪，於財放逸，因造過惡，於此命終，已墮地獄受極苦惱。」 ^1233-8

波斯匿王白佛言：「世尊！摩訶男長者命終，已入地獄受苦痛耶？」 ^1233-9

佛言：「如是，大王！已入地獄。」 ^1233-10

時波斯匿王，念彼悲泣，以衣拭淚而說偈言：
財物真金寶，象馬莊嚴具，奴僕諸僮使，及諸田宅等，一切皆遺棄，裸神獨遊往。福運數已窮，永捨於人身，彼今何所有，何所持而去？於何事不捨，如影之隨形？ ^1233-11

爾時，世尊說偈答言：
唯有罪福業，若人已作者，是則己之有，彼則常持去，生死未曾捨，如影之隨形。如人少資糧，涉遠遭苦難，不修功德者，必經惡道苦。如人豐資糧，安樂以遠遊，修德淳厚者，善趣長受樂。如人遠遊行，歲久安隱歸，宗親善知識，歡樂欣集會；善修功德者，此沒生他世，彼諸親眷屬，見則心歡喜。是故當修福，積集期永久，福德能為人，建立他世樂。福德天所歎，等修正行故，現世人不毀，終則生天上。 ^1233-12

佛說此經已，波斯匿王聞佛所說，歡喜隨喜，作禮而去。^1233-13

## 祠祀經 ^s1234

如是我聞：一時，佛住舍衛國祇樹給孤獨園。 ^1234-1

爾時，波斯匿王普設大會，為大會故，以千特牛行列〔繫柱〕；集眾供具，遠集一切諸異外道，悉來聚集。波斯匿王大會之處， ^1234-2

時有眾多比丘，亦晨朝著衣持缽，入舍衛城乞食。聞波斯匿王普設大會，如上廣說，乃至種種外道皆悉來集。聞已，乞食畢，還精舍，舉衣缽，洗足已，往詣佛所，稽首佛足，退坐一面，白佛言：「世尊！我等今日眾多比丘，晨朝著衣持缽，入舍衛城乞食，聞波斯匿王普設大會，如上廣說，乃至種種異道集於會所。」 ^1234-3

爾時，世尊即說偈言：
月月設大會，乃至百千數，不如正信佛，十六分之一。如是信法僧，慈念於眾生，彼大會之福，十六不及一。若人於世間，億年設福業，於直心敬禮，四分不及一。 ^1234-4

佛說此經已，諸比丘聞佛所說，歡喜奉行。^1234-5

## 系縛經 ^s1235

如是我聞：一時，佛住舍衛國祇樹給孤獨園。 ^1235-1

時波斯匿王忿諸國人，多所囚執：若剎利，若婆羅門，若鞞舍，若首陀羅，若旃陀羅；持戒、犯戒，在家、出家，悉皆被錄；或鎖，或杻械，或以繩縛。 ^1235-2

時有眾多比丘，晨朝著衣持缽，入舍衛城乞食，聞波斯匿王多所攝錄，乃至或鎖或縛。乞食畢，還精舍，舉衣缽，洗足已，往詣佛所，稽首佛足，退坐一面，白佛言：「世尊！我等今日眾多比丘，入城乞食，聞波斯匿王多所收錄，乃至鎖縛。」 ^1235-3

爾時，世尊即說偈言：
非繩鎖杻械，名曰堅固縛；染污心顧念，錢財寶妻子，
是縛長且固，雖緩難可脫。慧者不顧念，世間五欲樂，
是則斷諸縛，安隱永〔超出〕。 ^1235-4

佛說此經已，諸比丘聞佛所說，歡喜奉行。
〔三菩提及母，愛己及護己，捕魚并鹿阱。〕
〔慳并及命終，祠祀及繫縛。〕^1235-5

## 鬥戰經 ^s1236

如是我聞：一時，佛住舍衛國祇樹給孤獨園。 ^1236-1

時波斯匿王，摩竭提國阿闍世王韋提希子，共相違背。 ^1236-2

摩竭提王阿闍世韋提希子，起四種軍：象軍、馬軍、車軍、步軍，來至拘薩羅國；波斯匿王聞阿闍世王韋提希子四種軍至，亦集四種軍：象軍、馬軍、車軍、步軍，出共鬥戰。阿闍世王四軍得勝，波斯匿王四軍不如，退敗星散，單車馳走，還舍衛城。 ^1236-3

時有眾多比丘，晨朝著衣持缽，入舍衛城乞食，聞摩竭提王阿闍世韋提希子起四種軍，來至拘薩羅國，波斯匿王起四種軍，出共鬥戰，波斯匿王四軍不如，退敗星散；波斯匿王恐怖狼狽，單車馳走，還舍衛城。聞已，乞食畢，還精舍，舉衣缽，洗足已，往詣佛所，稽首佛足，退坐一面，白佛言：「世尊！我等今日眾多比丘，入城乞食，聞摩竭提主阿闍世王韋提希子，起四種軍，如是廣說，乃至單車馳走還舍衛城。」 ^1236-4

爾時，世尊即說偈言：
戰勝增怨敵，敗苦臥不安，勝敗二俱捨，臥覺寂靜樂。 ^1236-5

佛說此經已，諸比丘聞佛所說，歡喜奉行。^1236-6

## 鬥戰經 ^s1237

如是我聞：一時，佛住舍衛國祇樹給孤獨園。 ^1237-1

時波斯匿王與摩竭提王阿闍世韋提希子，共相違背。 ^1237-2

摩竭提王阿闍世韋提希子，起四種軍，來至拘薩羅國；波斯匿王倍興四軍，出共鬥戰。波斯匿王四種軍勝，阿闍世王四種軍退，摧伏星散。 ^1237-3

波斯匿王悉皆虜掠阿闍世王象、馬、車乘，錢財、寶物，〔生擒〕阿闍世王身。載以同車，俱詣佛所，稽首佛足，退坐一面。波斯匿王白佛言：「世尊！此是阿闍世王韋提希子，長夜於我無怨恨人而生怨結，於好人所而作不好。然其是我善友之子，當放令還國。」 ^1237-4

佛告波斯匿王：「善哉！大王！放其令去，令汝長夜安樂饒益。」 ^1237-5

爾時，世尊即說偈言：
乃至力自在，能廣虜掠彼，助怨在力增，倍收己他利。 ^1237-6

佛說此經已，波斯匿王及阿闍世王韋提希子，聞佛所說，歡喜隨喜，作禮而去。^1237-7

## 不放逸經 ^s1238

如是我聞：一時，佛住舍衛國祇樹給孤獨園。 ^1238-1

時波斯匿王獨靜思惟，作是念：世尊正法，現法、離諸熾然、不待時節、通達、現見、自覺證知。此法是善知識、善伴黨，非是惡知識、惡伴黨。作是念已，往詣佛所，稽首佛足，退坐一面，白佛言：「世尊！我獨靜思惟，作是念：世尊正法，現法、離諸熾然、不待時節、通達、現見、自覺證知，是則善知識、善伴黨，非惡知識、惡伴黨。」 ^1238-2

佛告波斯匿王：「如是，大王！如是，大王！世尊正法律，現法、離諸熾然、不待時節、通達、現見、緣自覺知，是則善知識、善伴黨，非惡知識、惡伴黨。
所以者何？我為善知識，眾生有生法者，解脫於生；眾生有老病死、憂悲惱苦者，悉令解脫。 ^1238-3

大王！我於一時，住王舍城山谷精舍。時阿難陀比丘，獨靜思惟，作是念：半梵行者，是善知識、善伴黨，非惡知識、惡伴黨。作是念已，來詣我所，稽首我足，退坐一面，白我言：世尊！我獨靜思惟，作是念：半梵行者，是善知識、善伴黨、非惡知識、惡伴黨。 ^1238-4

我時告言：阿難！莫作是語，半梵行者是善知識、善伴黨，非惡知識、惡伴黨。
所以者何？純一滿淨，梵行清白，謂善知識、善伴黨，非惡知識、惡伴黨。
所以者何？我常為諸眾生作善知識，其諸眾生有生故，當知世尊正法，現法，令脫於生；有老病死、憂悲惱苦者，離諸熾然，不待時節現，令脫惱苦；見通達，自覺證知，是則善知識、善伴黨，非惡知識、惡伴黨。」 ^1238-5

爾時，世尊即說偈言：
讚歎不放逸，是則佛正教。修禪不放逸，逮得證諸漏。 ^1238-6

佛說此經已，波斯匿王聞佛所說，歡喜隨喜，作禮而去。^1238-7

## 不放逸經 ^s1239

如是我聞：一時，佛住舍衛國祇樹給孤獨園。 ^1239-1

時波斯匿王獨靜思惟，作是念：頗有一法修、習、多修習，得現法願滿足，後世願滿足，現法、後世願滿足不？作是念已，往詣佛所，稽首佛足，退坐一面，白佛言：「世尊！我獨靜思惟、作是念：頗有一法修、習、多修習，得現法願滿足，得後世願滿足，現法、後世願滿足不？」 ^1239-2

佛告波斯匿王：「如是，大王！如是，大王！有一法，修、習、多修習，得現法願滿足，得後世願滿足，得現法後世願滿足，謂不放逸善法。不放逸善法，修、習、多修習，得現法願滿足，得後世願滿足，得現法、後世願滿足。 ^1239-3

大王！譬如世間所作麤業，彼一切皆依於地而得建立。 ^1239-4

不放逸善法亦復如是，修、習、多修習，得現法願滿足，得後世願滿足，得現法、後法願滿足。 ^1239-5

如力，如是種子、根、堅、陸、水、足行、師子、舍宅，亦如是說。 ^1239-6

是故大王！當住不放逸，當依不放逸！住不放逸、依不放逸已、夫人當作是念：大王住不放逸，依不放逸，我今亦當如是住不放逸，依不放逸。 ^1239-7

如是夫人，如是大臣、太子、猛將，亦如是。 ^1239-8

國土人民應當念：大王住不放逸，依不放逸，夫人、太子、大臣、猛將住不放逸，依不放逸，我等亦應如是住不放逸，依不放逸。 ^1239-9

大王！若住不放逸、依不放逸者，則能自護夫人、婇女，亦能自保倉藏財寶，增長豐實。」 ^1239-10

爾時，世尊即說偈言：
稱譽不放逸，毀呰放逸者，帝釋不放逸，能主忉利天，稱譽不放逸，毀呰放逸者。不放逸具足，攝持於二義：一者現法利，二後世亦然。是名無間等，甚深智慧者。 ^1239-11

佛說此經已，波斯匿王聞佛所說，歡喜隨喜，作禮而去。^1239-12

## 三法經 ^s1240

如是我聞：一時，佛住舍衛國祇樹給孤獨園。 ^1240-1

時波斯匿王獨靜思惟，作是念：此有三法，一切世間所不愛念。何等為三？
謂老、病、死。如是三法，一切世間所不愛念。若無此三法，世間所不愛者，諸佛世尊不出於世，世間亦不知有諸佛、如來所覺知法，為人廣說。以有此三法，世間所不愛念，謂老、病、死故，諸佛如來出興於世，世間知有諸佛、如來所覺知法廣宣說者。 ^1240-2

波斯匿王作是念已，來詣佛所，稽首佛足，退坐一面，以其所念廣白世尊。 ^1240-3

佛告波斯匿王：「如是，大王！如是，大王！此有三法，世間所不愛念，謂老、病、死，乃至世間知有如來所覺知法，為人廣說。」 ^1240-4

爾時，世尊復說偈言：
王所乘寶車，終歸有朽壞，此身亦復然，遷移會歸老。唯如來正法，無有衰老相，稟斯正法者，永到安隱處。但凡鄙衰老，醜弊惡形類，衰老來踐蹈，迷魅愚夫心。若人壽百歲，常慮死隨至，老病競追逐，伺便輒加害。 ^1240-5

佛說此經已，波斯匿王聞佛所說，歡喜隨喜，作禮而去。^1240-6

## 給孤獨經 ^s1241

如是我聞：一時，佛住舍衛國祇樹給孤獨園。時給孤獨長者，來詣佛所，稽首佛足，退坐一面，白佛言：「世尊！若有人在我舍者，皆得淨信；諸在我舍而命終者，皆得生天。」 ^1241-1

佛言：「善哉！善哉！長者！是深妙說，是一向受，於大眾中作師子吼言：在我舍者皆得淨信，及其命終皆生天上。有何大德神力比丘為汝說言：凡在汝舍命終者，皆生天上耶？」 ^1241-2

長者白佛：「不也，世尊！」 ^1241-3

復問：「云何為比丘尼，為諸天，為從我所面前聞說？」 ^1241-4

長者白佛：「不也，世尊！」 ^1241-5

「云何長者！汝緣自知見，知在我舍命終者，皆生天上耶？」 ^1241-6

長者白佛：「不也，世尊！」 ^1241-7

佛告長者；「汝既不從大德神力比丘所聞，非比丘尼，非諸天，又不從我面前聞說，復不緣自見知：若有諸人於我舍命終者，皆生天上。汝今何由能作如是甚深妙說，作一向受，於大眾中作師子吼，而作是言：有人於我舍命終者，皆生天上？」 ^1241-8

長者白佛：「無有比丘大德神力而來告我，如上廣說，乃至悉皆生天。 ^1241-9

世尊！然我〔見〕眾生主懷妊之時，我即教彼為其子故，歸佛、歸法、歸比丘僧。及其生已，復教三歸及生知見，復教持戒。設復婢使、下賤客人懷妊，及生，亦如是教。 ^1241-10

若人賣奴婢者，我輒往彼語言：賢者！我欲買人，汝當歸佛、歸法、歸比丘僧，受持禁戒。隨我教者，輒授五戒，然後隨價而買；不隨我教，則所不取。若復止客，若傭作人，亦復先要受三歸、五戒，然後受之。 ^1241-11

若復有來求為弟子，若復乞貸舉息，我悉要以三歸、五戒，然後受之。 ^1241-12

又復我舍供養佛及比丘僧時，稱父母名，兄弟、妻子、宗親、知識、國王、大臣、諸天、龍神，若存、若亡，沙門、婆羅門，內外、眷屬，下至僕使，皆稱其名而為咒願。又從世尊聞稱名咒願因緣，皆得生天。或因園田布施，或因房舍，或因床臥具，或因常施，或施行路，下至一摶施與眾生，此諸因緣皆生天上。」 ^1241-13

佛言：「善哉！善哉！長者！汝以信心故能作是說。如來於彼有無上知見，審知汝舍有人命終，皆悉生天。」 ^1241-14

爾時，給孤獨長者聞佛所說，歡喜隨喜，作禮而去。^1241-15

## 恭敬經 ^s1242

如是我聞：一時，佛住舍衛國祇樹給孤獨園。 ^1242-1

爾時，世尊告諸比丘：「當恭敬住，常當繫心、常當畏慎，隨他自在諸修梵行上、中、下座。
所以者何？ ^1242-2

若有比丘不恭敬住、不繫心、不畏慎、不隨他自在，諸修梵行上、中、下座，而欲令威儀足者，無有是處。不備威儀，欲令學法滿者，無有是處。學法不滿，欲令戒身、定身、慧身、解脫身、解脫知見身具足者，無有是處。解脫知見不滿足，欲令得無餘涅槃者，無有是處。 ^1242-3

如是比丘！當勤恭敬、繫心、畏慎，隨他德力諸修梵行上、中、下座、而威儀具足者，斯有是處。威儀具足已，而學法具足者，斯有是處。學法備足已，而戒身、定身、慧身、解脫身、解脫知見身具足者，斯有是處。解脫知見身具足已，得無餘涅槃者，斯有是處。 ^1242-4

是故，比丘！當勤恭敬，繫心，畏慎，隨他德力諸修梵行上、中、下座，威儀滿足，乃至無餘涅槃，當如是學。」 ^1242-5

佛說此經已，諸比丘聞佛所說，歡喜奉行。^1242-6

## 二淨法經 ^s1243

如是我聞：一時，佛住舍衛國祇樹給孤獨園。 ^1243-1

爾時，世尊告諸比丘：「有二淨法，能護世間。何等為二？所謂慚、愧。假使世間無此二淨法者，世間亦不知有父母、兄弟、姊妹、妻子、宗親、師長、尊卑之序，顛倒渾亂，如畜生趣。以有二種淨法，所謂慚、愧，是故世間知有父母、乃至師長、尊卑之序，則不渾亂如畜生趣。」 ^1243-2

爾時，世尊即說偈言：
世間若無有，慚愧二法者；違越清淨道，向生老病死。
世間若成就，慚愧二法者，增長清淨道，永閉生死門。 ^1243-3

佛說此經已，諸比丘聞佛所說，歡喜奉行。^1243-4

## 燃燒法經 ^s1244

如是我聞：一時，佛住舍衛國祇樹給孤獨園。 ^1244-1

爾時，世尊告諸比丘：「有燒燃法、不燒燃法。諦聽！善思！當為汝說。云何燒燃法？若男、若女，犯戒行惡不善法，身惡行成就，口、意惡行成就。若彼後時疾病困苦，沈頓床褥，受諸苦毒。當於爾時，先所行惡悉皆憶念，譬如大山日西影覆。如是眾生先所行惡，身、口、意業諸不善法，臨終悉現，心乃追悔。咄哉！咄哉！先不修善，但行眾惡，當墮惡趣，受諸苦毒。憶念是已，心生燒燃，心生變悔。心生悔已，不得善心命終，後世亦不善心相續生，是名燒燃法。 ^1244-2

云何不燒燃？若男子、女人，受持淨戒，修真實法，身善業成就，口、意善業成就。臨壽終時，身遭苦患，沈頓床褥，眾苦觸身。彼心憶念先修善法，身善行，口、意善行成就。當於爾時，攀緣善法，我作如是身、口、意善，不為眾惡，當生善趣，不墮惡趣，心不變悔。不變悔故，善心命終，後世續善，是名不燒燃法。」 ^1244-3

爾時，世尊即說偈言：
已種燒燃業，依於非法活，乘斯惡業行，必生地獄中。
等活及黑繩，眾合二叫呼，燒燃極燒燃，無擇大地獄，
是八大地獄，極苦難可過。惡業種種故，各別十六處，
四周開四門，中間量悉等。鐵為四周板，四門扇亦鐵，
鐵地盛火燃，其焰普周遍，縱廣百由旬，焰焰無間息。
調伏非諸行，考治強梁者，長夜加楚毒，其苦難可見，
見者生恐怖，悚慄身毛豎。墮彼地獄時，足上頭向下。
正聖柔和心，修行梵行者，於此賢聖所，輕心起非義，
及殺害眾生，墮斯熱地獄。宛轉於火中、猶如火炙魚，
苦痛號叫呼，如群戰象聲，大火自然生，斯由自業故。 ^1244-4

佛說此經已，諸比丘聞佛所說，歡喜奉行。^1244-5

## 惡行經 ^s1245

如是我聞：一時，佛住舍衛國祇樹給孤獨園。 ^1245-1

爾時，世尊告諸比丘：「捨身惡行者，能得身惡行斷；不得身惡行斷者，我不說彼捨身惡行。以彼能得身惡行斷故，是故我說彼捨身惡行。身惡行者，不以義饒益安樂眾生；離身惡行，以義饒益得安樂故，是故我說捨身惡行。口、意惡行，亦如是說。」 ^1245-2

佛說此經已，諸比丘聞佛所說，歡喜奉行。^1245-3

## 鑄金者經 ^s1246

如是我聞：一時，佛住王舍城金師住處。 ^1246-1

爾時，世尊告諸比丘：「如鑄金者，積聚沙土，置於槽中，然後以水灌之，剛石堅塊隨水而去，猶有麤沙纏結。 ^1246-2a

復以水灌，麤沙隨水流出，然後生金猶為細沙黑土之所纏結。 ^1246-2b

復以水灌，細沙黑土隨水流出，然後真金沌淨無雜，猶有似金微垢。 ^1246-2c

然後金師置於爐中，增火鼓〔風〕，令其融液，垢穢悉除；然其生金猶故不輕、不軟、光明不發、屈伸則斷。 ^1246-2d

彼鍊金師、鍊金弟子，復置爐中，增火鼓〔風〕，轉側陶鍊，然後生金輕、軟、光澤、屈伸不斷【，猶不得隨意所作】。 ^1246-2e

【然後彼金師陶鍊生金，極令輕、軟、光澤、不斷，任作何器，】隨意所作：釵、鐺、鐶、釧諸莊嚴具。 ^1246-2f

如是淨心進向比丘，麤煩惱纏：惡不善業、諸惡邪見，漸斷令滅，如彼生金淘去剛石堅塊。 ^1246-3a

復次，淨心進向比丘，〔次除〕麤垢：欲覺、恚覺、害覺，如彼生金除麤沙礫。 ^1246-3b

復次，淨心進向比丘，次除細垢，謂親里覺、人眾覺，生天覺，思惟除滅，如彼生金除去塵垢細沙黑土。 ^1246-3c

復次，淨心進向比丘，有善法覺，思惟除滅，令心清淨，猶如生金，除去金色相似之垢，令其純淨。 ^1246-3d

復次，比丘於諸三昧，有行所持，猶如池水周匝岸持，為法所持，不得寂靜、勝妙，不得息樂，盡諸有漏；如彼金師、金師弟子，陶鍊生金，除諸垢穢、不輕、不軟、不發光澤、屈伸斷絕，不得隨意成莊嚴具。 ^1246-3e

復次，比丘得諸三昧，不為有行所持，得寂靜、勝妙，得息樂道，一心一意，盡諸有漏；如鍊金師、鍊金師弟子，陶鍊生金，令其輕、軟、不斷、光澤，屈伸隨意；復次，比丘離諸覺、觀，乃至得第二、第三、第四禪，如是正受，純一清淨，離諸煩惱，柔軟真實不動。於彼彼入處，欲求作證，悉能得證；如彼金師陶鍊生金，極令輕、軟、光澤、不斷，任作何器，隨意所欲。 ^1246-3f

如是比丘！三昧正受，乃至於諸入處，悉能得證。」 ^1246-4

佛說此經已，時諸比丘聞佛所說，歡喜奉行。^1246-5

## 鑄金者經 ^s1247

如是我聞：一時，佛住王舍城迦蘭陀竹園。 ^1247-1

爾時，世尊告諸比丘：「應當專心方便，隨時思惟三相。云何為三？隨時思惟止相，隨時思惟舉相，隨時思惟捨相。 ^1247-2

若比丘一向思惟止相，則於是處其心下劣。 ^1247-3a

若復一向思惟舉相，則於是處掉亂心起。 ^1247-3b

若復一向思惟捨相，則於是處不得正定，盡諸有漏。 ^1247-3c

以彼比丘隨時思惟止相，隨時思惟舉相，隨時思惟捨相故，心則正定，盡諸有漏。 ^1247-4

如巧金師、金師弟子，以生金著於爐中增火，隨時扇〔風〕，隨時水灑，隨時俱捨。 ^1247-5

若一向鼓〔風〕者，即於是處生金焦盡。 ^1247-6a

一向水灑，則於是處生金堅強。 ^1247-6b

若一向俱捨，則於是處生金不熟，則無所用。 ^1247-6c

是故巧金師、金師弟子，於彼生金，隨時鼓〔風〕，隨時水灑，隨時兩捨，如是生金、得等調適，隨事所用。 ^1247-7

如是比丘！專心方便，時時思惟憶念三相，乃至漏盡。」 ^1247-8

佛說是經已，諸比丘聞佛所說，歡喜奉行。^1247-9

## 牧牛者經 ^s1248

如是我聞：一時，佛住王舍城迦蘭陀竹園。 ^1248-1

爾時，世尊告諸比丘：「過去世時，摩竭提國有牧牛者，愚癡無慧。夏末、秋初，不善觀察恆水此岸，亦不善觀恆水彼岸，而驅群牛峻岸而下，峻岸而上，中間洄澓，多起患難。 ^1248-2

諸比丘！過去世時，摩竭提國有牧牛人，不愚不癡者，有方便慧。夏末、秋初，能善觀察恆水此岸，亦善觀察恆水彼岸，善度其牛，至平博山谷好水草處。彼初度時，先度大牛能領群者，斷其急流；次驅第二多力少牛，隨後而度；然後第三驅羸小者，隨逐下流，悉皆次第安隱得度。新生犢子愛戀其母，亦隨其後，得度彼岸。 ^1248-3

如是比丘！我說斯譬，當知其義。彼摩竭提牧牛者，愚癡無慧，彼諸六師富蘭那等，亦復如是，習諸邪見向於邪道。 ^1248-4

如彼牧牛人愚癡無慧，夏末、秋初，不善觀察此岸、彼岸，高峻、山嶮，從峻岸下，峻岸而上，中間洄澓，多生患難。如是六師富蘭那等，愚癡無慧，不觀此岸，謂於此世；不觀彼岸，謂於他世；中間洄澓，謂境諸魔，自遭苦難。彼諸見者，習其所學，亦遭患難。 ^1248-5

彼摩竭提善牧牛者，不愚不癡有方便慧，謂如來、應、等正覺。如牧牛者善觀此岸，善觀彼岸，善度其牛於平博山谷。先度大牛能領群者，橫截急流，安度彼岸。如是我聲聞，能盡諸漏，乃至自知不受後有，橫截惡魔世間貪流，安隱得度生死彼岸。 ^1248-6a

如摩竭提國善牧牛者，次度第二多力少牛，截流橫度。如是我諸聲聞，斷五下分結，得阿那含，於彼受生，不還此世；亦復斷截惡魔貪流，安隱得度生死彼岸。 ^1248-6b

如摩竭提國善牧牛者，驅其第三羸小少牛，隨其下流，安隱得度。如是我聲聞，斷三結，貪、恚、癡薄，得斯陀含，一來此世，究竟苦邊；橫截於彼惡魔貪流，安隱得度生死彼岸。 ^1248-6c

如摩竭提國善牧牛者，新生犢子愛戀其母，亦隨得度。如是我聲聞，斷三結，得須陀洹，不墮惡趣，決定正向三菩提，七有天人往生，究竟苦邊；斷截惡魔貪流，安隱得度生死彼岸。」 ^1248-6d

爾時，世尊即說偈言：
此世及他世，明智善顯現，諸魔得未得，乃至於死魔，
一切悉知者，三藐三佛智，斷截諸魔流，破壞令消亡。
開示甘露門，顯現正真道，心常多欣悅，逮得安隱處。 ^1248-7

佛說此經已，諸比丘聞佛所說，歡喜奉行。^1248-8

## 牧牛者經 ^s1249

如是我聞：一時，佛住舍衛國祇樹給孤獨園。 ^1249-1

爾時，世尊告諸比丘：「若牧牛人成就十一法者，不能令牛增長，亦不能擁護大群牛令等安樂。何等為十一？謂不知色、不知相、不去蟲、不能覆護其瘡、不能起煙、不知擇路、不知擇處、不知度處、不知食處、〔盡其乳〕、不善料理能領群者，是名十一法成就，不能黨護大群牛。 ^1249-2a

如是比丘成就十一法者，不能自安，亦不安他。何等為十一？謂不知色、不知相、不能除其害蟲、不覆其瘡、不能起煙、不知正路、不知止處、不知度處、不知食處、〔盡其乳〕、若有上座多聞耆舊，久修梵行，大師所歎，不向諸明智修梵行者稱譽其德，悉令宗敬奉事供養。 ^1249-2b

云何名不知色？諸所有色，彼一切四大及四大造，是名為色不如實知。 ^1249-3a

云何不知相？事業是過相，事業是慧相，是不如實知，是名不知相。 ^1249-3b

云何名不知去蟲？所起欲覺，能安不離、不覺、不滅；所起瞋恚、害覺，能安不離、不覺、不滅，是名不去蟲。 ^1249-3c

云何不覆瘡？謂眼見色，隨取形相，不守眼根，世間貪憂惡不善法心隨生漏，不能防護；耳、鼻、舌、身、意根，亦復如是，是名不覆其瘡。 ^1249-3d

云何不起煙？如所聞，如所受法，不能為人分別顯示，是名不起煙。 ^1249-3e

云何〔不知〕道？八正道及聖法律，是名為道，彼不如實知，是名不知道。 ^1249-3f

云何不知止處？謂於如來所知法，不得歡喜、悅樂、勝妙、出離饒益，是名不知止處。 ^1249-3g

云何不知度處？謂彼不知修多羅、毗尼、阿毗曇，不隨時往到其所，諮問請受：云何為善？云何不善？云何有罪？云何無罪？作何等法為勝非惡？於隱密法不能開發，於顯露法不能廣問，於甚深句義自所知者不能廣宣顯示，是名不知度處。 ^1249-3h

云何不知放牧處？謂四念處及賢聖法律，是名放牧處，於此不如實知，是名不知放牧處。 ^1249-3i

云何為〔盡其乳〕？彼剎利、婆羅門、長者，自在施與衣被、飲食、床臥、醫藥、資生眾具；彼比丘受者，不知限量，是名〔盡其乳〕。 ^1249-3j

云何為上座大德多聞耆舊，乃至不向諸勝智梵行者所，稱其功德，令其宗重承事供養，令得悅樂？謂比丘不稱彼上座，乃至令諸智慧梵行者往詣其所，以隨順身、口、意業，承望奉事，是名不於上座多聞耆舊，乃至令智慧梵行〔者〕往詣其所，承望奉事，令得悅樂。 ^1249-3k

彼牧牛者成就十一法，堪能令彼群牛增長，擁護群牛，令其悅樂。何等為十一？謂知色、知相，如上清淨分說，乃至能領群者，隨時料理，令得安樂，是名牧牛者十一事成就，能令群牛增長擁護，令得安樂。 ^1249-4a

如是比丘成就十一法者，能自安樂，亦能安他。何等十一？謂知色、知相，乃至十一，如清淨分廣說，是名比丘十一事成就，自安、安他。」 ^1249-4b

佛說此經已，諸比丘聞佛所說，歡喜奉行。^1249-5

## 那提迦經 ^s1250

如是我聞：一時，佛在拘薩羅人間遊行，至一奢能伽羅聚落，住一奢能伽羅林中。 ^1250-1

時有尊者那提〔迦〕，舊住一奢能伽羅聚落。 ^1250-2

一奢能伽羅聚落〔諸剎利、婆羅門、長者〕，聞：「沙門瞿曇，拘薩羅國人間遊行，至一奢能伽羅聚落，住一奢能伽羅林中。」聞已，各辦一釜食，著門邊，作是念：我先供養世尊，我先供養善逝！各各高聲、大聲，作如是唱。 ^1250-3

爾時，世尊聞園林內有多人眾，高聲、大聲，語尊者那提迦：「何因、何緣，園林內有眾多人，高聲、大聲，唱說之聲？」 ^1250-4

尊者那提迦白佛言：「世尊！此一奢能伽羅聚落，諸剎利、婆羅門、長者，聞世尊住此林中，各作一釜食，置園林內，各自唱言：我先供養世尊，我先供養善逝。以是故，於此林中，多人高聲、大聲，唱說之聲。唯願世尊，當受彼食！」 ^1250-5

佛告那提迦：「莫以利我，我不求利。莫以稱我，我不求稱。 ^1250-6

那提迦！若於如來，如是〔不〕得出要、遠離、寂滅、等正覺樂者，則於彼彼所起利樂，若味、若求。 ^1250-7a

那提迦！唯我於此像類，得出要、遠離、寂滅、等正覺樂，不求而得，不苦而得，於何彼彼所起利樂，若味、若求？ ^1250-7b

那提迦！汝等於如是像類色，不得出要、遠離、寂滅、等正覺樂故，不得不求之樂、不苦之樂。 ^1250-7c

那提迦！天亦不得如是像類出要、遠離、寂滅、等正覺樂、不求之樂、不苦之樂。唯有我得如是像類出要、遠離、寂滅、等正覺樂、不求之樂、不苦之樂，於何彼彼所起利樂，若味、若求？」 ^1250-7d

那提迦白佛言：「世尊！我今欲說譬。」 ^1250-8

佛告那提迦：「宜知是時。」 ^1250-9

那提迦白佛言：「世尊！譬如天雨，水流順下。隨其彼彼世尊住處，於彼彼處，剎利、婆羅門、長者，信敬奉事，以世尊戒德清淨、正見真直，是故我今作如是說：唯願世尊，哀受彼請。」 ^1250-10

佛告那提迦：「莫以利我，我不求利，乃至云何於彼彼所起利樂，有味、有求？ ^1250-11

那提迦！我見比丘食好食已，仰腹而臥，急喘長息。我見已，作是思惟：如此長老，不得出要、遠離、寂滅、等正覺樂、不求之樂、不苦之樂。 ^1250-12a

復次，那提迦！我見此有二比丘，食好食已，飽腹喘息，偃闡而行。我作是念：非彼長老能得出要、遠離、寂滅、等正覺之樂、不求之樂、，不苦之樂。 ^1250-12b

那提迦！我見眾多比丘，食好食已，從園至園，從房至房，從人至人，從群聚至群聚。我見是已而作是念：非彼長老，如是能得出要、遠離、寂滅、等正覺樂、不求之樂、不苦之樂。我得如是像類出要、遠離、寂滅、等正覺樂、不求之樂、不苦之樂。 ^1250-12c

復次，那提迦！我於一時，隨道行，見有比丘於前遠去，復有比丘於後來亦遠。我於爾時，閑靜無為，亦無有便利之勞。
所以者何？ ^1250-13

依於食飲，樂者滋味，故有便利，此則為依。 ^1250-14a

觀五受陰生滅，而厭離住，此則為依。 ^1250-14b

於六觸入處觀察集滅，厭離而住，此則為依。 ^1250-14c

於群聚之樂勤習群聚，〔樂於〕遠離，是則為依。 ^1250-14d

樂修遠離，則勤於遠離，厭離群聚，是則為依。 ^1250-14e

是故那提迦！當如是學：於五受陰觀察生滅，於六觸入處觀察集滅，樂於遠離，精勤遠離，當如是學。」 ^1250-15

佛說此經已，尊者那提迦聞佛所說，歡喜隨喜，作禮而去。^1250-16

## 那提迦經 ^s1251

如是我聞：一時，佛在拘薩羅人間遊行，至那楞伽羅聚落，如上廣說，乃至彼彼所起求利。 ^1251-1

佛告那提迦：「我見聚落邊有精舍，有比丘坐禪。我見已作如是念：今此尊者，聚落人〔或〕沙彌，來往聲響，作亂障其禪思、覺其正受，於不到欲到、不獲欲獲、不證欲證而作留難。 ^1251-2a

那提迦！我不喜彼比丘住聚落精舍。 ^1251-2b

那提迦！我見比丘住空閑處，仰臥吁咄。我見是已而作是念：〔今〕彼比丘，覺寤睡眠，思空閑想。 ^1251-3a

那提迦！我亦不喜如是比丘住空閑處。 ^1251-3b

那提迦！我復見比丘，住空閑處，搖身坐睡。見已作是念：今此比丘於睡覺寤，不定得定，定心者得解脫。 ^1251-4a

是故那提迦！我不喜如是比丘住空閑處。 ^1251-4b

那提迦！我復見比丘住空閑處，端坐正受。我見已作是念：〔今〕此比丘不解脫者，疾得解脫；已解脫者，令自防護，使不退失。 ^1251-5a

那提迦！我喜如是比丘住空閑處。 ^1251-5b

那提迦！我復見比丘住空閑處，彼於後時，遠離空處集捨床臥具，還入聚落受床臥具。 ^1251-6a

那提迦！我亦不喜如是比丘還入聚落。 ^1251-6b

復次，那提迦！我見比丘住聚落精舍，名聞大德，能感財利：衣被、飲食、湯藥、眾具。彼於後時，集捨利養聚落床座，至於空閑，床臥安止。 ^1251-7a

那提迦！我喜如是比丘，集捨利養聚落床臥，住於空閑。 ^1251-7b

那提迦！比丘當如是學。」 ^1251-8

佛說此經已，那提迦比丘歡喜隨喜，作禮而去。^1251-9

## 枕木經 ^s1252

如是我聞：一時，佛住鞞舍離國獼猴池側重閣講堂。 ^1252-1

爾時，世尊告諸比丘：「諸離車子，常枕木枕，手足龜坼，疑畏莫令摩竭陀王阿闍世毗提希子得其間便，是故常自儆策，不放逸住。以彼不放逸住故，摩竭陀王阿闍世毗提希子，不能伺求得其間便。 ^1252-2a

於未來世不久，諸離車子恣樂無事，手足柔軟，繪纊為枕，四體安臥，日出不起，放逸而住。以放逸住故，摩竭陀王阿闍世毗提希子得其間便。 ^1252-2b

如是比丘！精勤方便，堅固堪能，不捨善法，肌膚損瘦，筋連骨立。精勤方便，不捨善法，乃至未得所應得者，不捨精進，常攝其心，不放逸住。以不放逸住故，魔王波旬不得其便。 ^1252-3a

當來之世，有諸比丘，恣樂無事，手足柔軟，繒纊為枕，四體安臥，日出不起、放逸而住。以放逸住故，惡魔波旬伺得其便。 ^1252-3b

是故，比丘！當如是學：精勤方便，乃至不得未得，不捨方便。」 ^1252-4

佛說此經已，諸比丘聞佛所說，歡喜奉行。^1252-5

## 釜經 ^s1253

如是我聞：一時，佛住舍衛國祇樹給孤獨園。 ^1253-1

爾時，世尊告諸比丘：「譬如士夫，晨朝以三百釜食惠施眾生，日中、日暮，亦復如是。第二士夫，時節須臾，於一切眾生修習慈心，乃至如牛乳頃，比先士夫，惠施功德所不能及，百分、千分、巨億萬分、算數譬類不得為比。 ^1253-2

是故，比丘！當作是學：時節須臾，於一切眾生修習慈心，下至如牛乳頃。」 ^1253-3

佛說此經已，諸比丘聞佛所說，歡喜奉行。^1253-4

## 人家經 ^s1254

如是我聞：一時，佛住舍衛國祇樹給孤獨園。 ^1254-1

爾時，世尊告諸比丘：「譬如人家，多女人、少男子，當知是家易為盜賊之所劫奪。 ^1254-2

如是善男子、善女人，不能數數下至如牛乳頃，於一切眾生修習慈心，當知是人易為諸惡鬼神所欺。 ^1254-3

譬如人家多男子、少女人，不為盜賊數數劫奪。是善男子，數數下至如牛乳頃，於一切眾生修習慈心，不為諸惡鬼神所欺。 ^1254-4

是故諸比丘！常當隨時數數，下至加牛乳頃，修習慈心。」 ^1254-5

佛說此經已，諸比丘聞佛所說，歡喜奉行。^1254-6

## 匕手劍經 ^s1255

如是我聞：一時，佛住舍衛國祇樹給孤獨園。 ^1255-1

爾時，世尊告諸比丘：「譬如有人，有〔匕首〕劍，其刃廣利。有健士夫言：我能以手、以拳，椎打汝劍，令其摧碎。諸比丘！彼健士夫，當能以手、以拳，椎打彼劍令摧碎不？」 ^1255-2

比丘白佛：「不能，世尊！彼匕首劍，其刃廣利，非彼士夫能以手、以拳，椎打碎折，正足自困。」 ^1255-3

「如是比丘！若沙門、波羅門，下至如牛乳頃，於一切眾生修習慈心，若有諸惡鬼神欲往伺求其短，不能得其間便，正可反自傷耳，是故諸比丘！當如是學：數數下至如牛乳頃，修習慈心。」 ^1255-4

佛說此經已，諸比丘聞佛所說，歡喜奉行。^1255-5

## 爪土經 ^s1256

如是我聞：一時，佛住舍衛國祇樹給孤獨園。 ^1256-1

爾時，世尊以爪抄土，告諸比丘：「於意云何？我爪上土多，為大地土多？」 ^1256-2

比丘白佛：「世尊！爪上土甚少少耳，其大地土無量無數，不可為比。」 ^1256-3

佛告諸比丘：「如是眾生能數數，下至彈指頃，於一切眾生修習慈心者，如甲上土耳。其諸眾生不能數數，下至如彈指頃，於一切眾生修習慈心者，如大地土。是故諸比丘！常當數數於一切眾生修習慈心。」 ^1256-4

佛說此經已，諸比丘聞佛所說，歡喜奉行。^1256-5

## 弓手經 ^s1257

如是我聞：一時，佛住鞞舍離國獼猴池側重閣講堂。 ^1257-1

爾時，世尊告諸比丘：「一切行無常，不恆、不安，是變易法。諸比丘！常當觀察一切諸行，修習厭離、不樂、解脫。」 ^1257-2

時有異比丘從座起，整衣服，為佛作禮，右膝著地，合掌白佛：「壽命遷滅，遲速如何？」 ^1257-3

佛告比丘：「我則能說，但汝欲知者難。」 ^1257-4

比丘白佛：「可說譬不？」 ^1257-5

佛言：「可說。」 ^1257-6

佛告比丘：「有四士夫，手執強弓，一時放發，俱射四方；有一士夫，及箭未落，接取四箭。云何比丘！如是士夫為捷疾不？」 ^1257-7

比丘白佛：「捷疾，世尊！」 ^1257-8

佛告比丘：「此接箭士夫，雖復捷疾，有地神天子，倍疾於彼；虛空神天，倍疾地神；四王天子，來去倍疾於虛空神天；日、月天子，復倍捷疾於四王天：導日月神，復倍捷疾於日月天子。 ^1257-9

諸比丘！命行遷變，倍疾於彼導日月神。是故諸比丘！當勤方便，觀察命行無常迅速如是。」 ^1257-10

佛說此經已，諸比丘聞佛所說，歡喜奉行。^1257-11

## 鼓經 ^s1258

如是我聞：一時，佛住〔波羅奈〕國仙人住處鹿野苑中。 ^1258-1

爾時，世尊告諸比丘：「過去世時，有一人名陀舍羅訶。彼陀舍羅訶有鼓，名阿能訶，好聲、美聲、深聲，徹四十里。 ^1258-2a

彼鼓既久，處處裂壞。爾時，鼓士裁割牛皮，周匝纏縛；雖復纏縛，鼓猶無復高聲、美聲、深聲。彼於後時轉復朽壞，皮大剝落，唯有聚木。 ^1258-2b

如是比丘修身、修戒、修心、修慧，以彼修身、修戒、修心、修慧故，於如來所說修多羅，甚深明照，難見難覺，不可思量，微密決定，明智所知，彼則頓受、周備受，聞其所說，歡喜崇習，出離饒益。 ^1258-3a

當來比丘不修身、不修戒、不修心、不修慧，聞如來所說修多羅，甚深明照，空相應隨順緣起法，彼不頓受持，不至到受。聞彼說者，不歡喜崇習，而於世間眾雜異論，文辭綺飾，世俗雜句，專心頂受，聞彼說者，歡喜崇習，不得出離饒益。於彼如來所說，甚深明照，空〔相應〕法隨順緣起者，於此則滅。猶如彼鼓朽故壞裂，唯有聚木。 ^1258-3b

是故諸比丘！當勤方便，修身、修戒、修心、修慧，於如來所說甚深明照，空〔相應〕法，隨順緣起，頓受、遍受，聞彼說者，歡喜崇習，出離饒益。」 ^1258-5

佛說此經已，諸比丘聞佛所說，歡喜奉行。^1258-6

## 鐵丸經 ^s1259

如是我聞：一時，佛住舍衛國祇樹給孤獨園。 ^1259-1

爾時，世尊告諸比丘：「譬如鐵丸投著火中，與火同色，盛著劫貝綿中。云何比丘！當速燃不？」 ^1259-2

比丘白佛：「如是，世尊！」 ^1259-3

佛告比丘：「愚癡之人，依聚落住，晨朝著衣持缽，入村乞食，不善護身，不守根門，心不繫念。若見年少女人，不正思惟，取其色相，起貪欲心，欲燒其心，欲燒其身，身心燒已，捨戒退減。是愚癡人，長夜當得非義饒益。 ^1259-4

是故，比丘！當如是學：善護其身，守護根門，繫念入村乞食，當如是學。」 ^1259-5

佛說此經已，諸比丘聞佛所說，歡喜奉行。^1259-6

## 貓經 ^s1260

如是我聞：一時，佛住舍衛國祇樹給孤獨園。 ^1260-1

爾時，世尊告諸比丘：「過去世時，有一貓狸，飢渴羸瘦，於孔穴中伺求鼠子，若鼠子出，當取食之。 ^1260-2

有時鼠子出穴遊戲，時彼貓狸疾取吞之。鼠子身小，生入腹中；入腹中已，食其內藏；食內藏時，貓狸迷悶，東西狂走空宅、塚間，不知何止，遂至於死。 ^1260-3

如是比丘！有愚癡人，依聚落住，晨朝著衣持缽，入村乞食，不善護身，不守根門，心不繫念。見諸女人，起不正思惟而取色相，發貪欲心。貪欲發已，欲火熾燃，燒其身心；燒身心已，馳心狂逸，不樂精舍，不樂空閑，不樂樹下，為惡不善心侵食內法，捨戒退減。此愚癡人，長夜常得不饒益苦。 ^1260-4

是故，比丘！當如是學：善護其身，守諸根門，繫心正念，入村乞食，當如是學。」 ^1260-5

佛說此經已，諸比丘聞佛所說，歡喜奉行。^1260-6

## 木杵經 ^s1261

如是我聞：一時，佛住舍衛國祇樹給孤獨園。 ^1261-1

爾時，世尊告諸比丘：「譬如木杵，常用不止，日夜消減。 ^1261-2a

如是比丘！若沙門、婆羅門，從本以來，不閉根門，食不知量，初夜、後夜不勤覺悟修習善法，當知是輩終日損減，不增善法，如彼木杵。 ^1261-2b

諸比丘！譬如優缽羅、缽曇摩、拘牟頭、分陀利，生於水中，長於水中、隨水增長。 ^1261-3a

如是沙門、婆羅門，善閉根門，飲食知量，初夜後夜精勤覺悟，當知是等善根功德，日夜增長，終不退減。 ^1261-3b

當如是學：善閉根門，飲食知量，初夜、後夜精勤覺悟，功德善法日夜增長，當如是學。」 ^1261-4

佛說此經已，諸比丘聞佛所說，歡喜奉行。^1261-5

## 野狐 ^s1262

如是我聞：一時，佛住王舍城迦蘭陀竹園。 ^1262-1

爾時，世尊於後夜時，聞野狐鳴。 ^1262-2

爾時，世尊夜過天明，於大眾前敷座而坐。告諸比丘：「汝等後夜時，聞野狐鳴不？」 ^1262-3

諸比丘白佛：「如是，世尊！」 ^1262-4

佛告諸比丘：「有一愚癡人，作如是念：令我受身，得如是形類，作如是聲。此愚癡人，欲求如是像類處所受生，何足不得！ ^1262-5

是故，比丘！汝等但當精勤方便，求斷諸有，莫作方便，增長諸有，當如是學。」 ^1262-6

佛說此經已，諸比丘聞佛所說，歡喜奉行。^1262-7

## 尿糞經 ^s1263

如是我聞：一時，佛住王舍城迦蘭陀竹園。 ^1263-1

爾時，世尊告諸比丘：「我不讚歎受少有身，況復多受！所以者何？受有者苦。 ^1263-2

譬如糞屎，少亦臭穢，何況於多！如是諸有，少亦不歎，乃至剎那，況復於多！所以者何？有者苦故。 ^1263-3

是故，比丘！當如是學：斷除諸有，莫增長有，當如是學。」 ^1263-4

佛說此經已，諸比丘聞佛所說，歡喜奉行。^1263-5

## 野狐經 ^s1264

如是我聞：一時，佛住王舍城迦蘭陀竹園。 ^1264-1

爾時，世尊夜後分時，聞野狐鳴。是夜過已，於大眾前敷座而坐。告諸比丘：「汝等於夜後分，聞野狐鳴不？」 ^1264-2

比丘白佛：「如是，世尊！」 ^1264-3

佛告比丘：「彼野狐者，疥瘡所困，是故鳴喚。若能有人為彼野狐治疥瘡者，野狐必當知恩報恩。而今有一愚癡之人，無有知恩報恩。 ^1264-4

是故諸比丘！當如是學：知恩報恩，其有小恩尚報，終不忘失，況復大恩！」 ^1264-5

佛說此經已，諸比丘聞佛所說，歡喜奉行。^1264-6

## 跋迦梨經 ^s1265

如是我聞：一時，佛住王舍城迦蘭陀竹園。 ^1265-1

爾時，有尊者跋迦梨，住王舍城金師精舍，疾病困苦，尊者富鄰尼瞻視供養。 ^1265-2

時跋迦梨語富鄰尼：「汝可詣世尊所，為我稽首禮世尊足，問訊世尊：少病、少惱，起居輕利，安樂住不？言：跋迦梨住金師精舍，疾病困篤，委積床褥，願見世尊。疾病困苦，氣力羸惙，無由奉詣，唯願世尊降此金師精舍，以哀愍故！」 ^1265-3

時富鄰尼受跋迦梨語已，詣世尊所，稽首禮足，退住一面，白佛言：「世尊！尊者跋迦梨，稽首世尊足，問訊世尊：少病、少惱，起居輕利，安樂住不？」 ^1265-4

世尊答言：「令彼安樂！」 ^1265-5

富鄰尼白佛言：「世尊！尊者跋迦梨住金師精舍，疾病困篤，委在床褥，願見世尊，無有身力來詣世尊。善哉世尊！詣金師精舍，以哀愍故！」 ^1265-6

爾時，世尊默然聽許。時富鄰尼知世尊聽許已，禮足而去。 ^1265-7

爾時，世尊晡時從禪覺，往詣金師精舍，至跋迦梨住房。跋迦梨比丘遙見世尊，從床欲起。佛告跋迦梨：「且止，勿起！」 ^1265-8

世尊即坐異床，語跋迦梨：「汝心堪忍此病苦不？汝身所患，為增為損？」 ^1265-9

跋迦梨白佛：如前《〔差摩比丘〕修多羅》廣說。「世尊！我身苦痛極難堪忍，欲求刀自殺，不樂苦生。」 ^1265-10

佛告跋迦梨：「我今問汝，隨意答我。云何跋迦梨！色是常耶？為非常耶？」 ^1265-11

跋迦梨答言：「無常，世尊！」 ^1265-12

復問：「若無常，是苦耶？」 ^1265-13

答言：「是苦，世尊！」 ^1265-14

復問跋迦梨：「若無常苦者，是變易法，於中寧有可貪、可欲不？」 ^1265-15

跋迦梨白佛：「不也，世尊！」 ^1265-16

受、想、行、識，亦如是說。 ^1265-17

佛告跋迦梨：「若於彼身無可貪、可欲者，是則善終，後世亦善。」 ^1265-18

爾時，世尊為跋迦梨種種說法。示、教、照、喜已，從座起去。即於彼夜，尊者跋迦梨思惟解脫，欲執刀自殺，不樂久生。 ^1265-19

時有二天，身極端正，於後夜時，詣世尊所，稽首禮足，退住一面，白佛言：「世尊！尊者跋迦梨疾病困苦，思惟解脫，欲執刀自殺，不樂久生。」 ^1265-20

第二天言：「彼尊者跋迦梨，已於善解脫而得解脫。」 ^1265-21

說此語已，俱禮佛足，即沒不現。 ^1265-22

爾時，世尊夜過晨朝，於大眾前敷座而坐，告諸比丘：「昨夜有二天子，形體端正，來詣我所，稽首作禮，退住一面，而作是言：尊者跋迦梨，住金師精舍，疾病困苦，思惟解脫，欲執刀自殺，不樂久生。第二天言：尊者跋迦梨，已於善解脫而得解脫。說此語已，稽首作禮，即沒不現。」 ^1265-23

爾時，世尊告一比丘：「汝當往詣尊者跋迦梨比丘所，語跋迦梨言：昨夜有二天，來詣我所，稽首作禮，退住一面，語我言：尊者跋迦梨疾病困篤，思惟解脫，欲執刀自殺，不樂久生。第二天言：尊者跋迦梨，於善解脫而得解脫。說此語已，即沒不現。此是天語，佛復記汝：汝於此身，不起貪欲，是則善終，後世亦善。」 ^1265-24

時彼比丘受世尊教已，詣金師精舍跋迦梨房。 ^1265-25

爾時，跋迦梨語侍病者：「汝等持繩床，共舉我身著精舍外，我欲執刀自殺，不樂久生。」 ^1265-26

時有眾多比丘出房舍，露地經行。受使比丘詣眾多比丘所，問眾多比丘言：「諸尊！跋迦梨比丘住在何所？」 ^1265-27

諸比丘答言：「跋迦梨比丘，告侍病者，令舉繩床出精舍外，欲執刀自殺，不樂久生。」 ^1265-28

受使比丘即詣跋迦梨所。跋迦梨比丘遙見使比丘來，語侍病者：「下繩床著地。彼比丘疾來，似世尊使。」 ^1265-29

彼侍病者，即下繩床著地。時彼使比丘語跋迦梨：「世尊有教，及天有所說。」 ^1265-30

時跋迦梨語侍病者：「扶我著地，不可於床上受世尊教，及天所說。」 ^1265-31

時侍病者，即扶跋迦梨下，置於地。時跋迦梨言：「汝可宣示世尊告敕，及天所說。」 ^1265-32

使比丘言：「跋迦梨！大師告汝：夜有二天來白我言：跋迦梨比丘疾病困篤，思惟解脫，欲執刀自殺，不樂久生。第二天言：跋迦梨比丘，已於善解脫而得解脫。說此語已，即沒不現。世尊復記說汝：善於命終，後世亦善。」 ^1265-33

跋迦梨言：「尊者！大師善知所知，善見所見；彼二天者，亦善知所知，善見所見。然我今日，於〔色〕無常，決定無疑；無常者是苦，決定無疑；若無常、苦者，是變易法，於彼無有可貪、可欲，決定無疑。受、想、行、識，亦復如是。然我今日，疾病苦痛猶故隨身，欲執刀自殺，不樂久生。」即執刀自殺。 ^1265-34

時使比丘供養跋迦梨死身已，還詣佛所，稽首禮足，退坐一面，白佛言：「世尊！我以世尊所敕，具告尊者跋迦梨。彼作是言：大師善知所知，善見所見；彼二天者，亦善知所知，善見所見，廣說乃至執刀自殺。」 ^1265-35

爾時，世尊告諸比丘：「共詣金師精舍跋迦梨尸所。」 ^1265-36

見跋迦梨死身，有遠離之色；見已，語諸比丘：「汝等見是跋迦梨比丘死身在地，有遠離之色不？」 ^1265-37

諸比丘白佛：「已見，世尊！」 ^1265-38

復告諸比丘：「遶跋迦梨身，四面周匝有闇冥之相，圍遶身不？」 ^1265-39

諸比丘白佛：「已見，世尊！」 ^1265-40

佛告諸比丘：「此是惡魔之像，周匝求覓：跋迦梨善男子識神，當生何處？」 ^1265-41

佛告諸比丘：「跋迦梨善男子，不住識神，以刀自殺。」 ^1265-42

爾時，世尊為彼跋迦梨說第一記。 ^1265-43

佛說此經已，諸比丘聞佛所說，歡喜奉行。^1265-44

## 闡陀經 ^s1266

如是我聞：一時，佛住王舍城迦蘭陀竹園。 ^1266-1

時有尊者闡陀，住那羅聚落好衣菴羅林中，疾病困篤。 ^1266-2

時尊者舍利弗，聞尊者闡陀在那羅聚落好衣菴羅林中，疾病困篤。聞已，語尊者摩訶拘絺羅；「尊者知不？闡陀比丘在那羅聚落好衣菴羅林中，疾病困篤，當往共看。」 ^1266-3

摩訶拘絺羅默然許之。 ^1266-4

時尊者舍利弗與尊者摩訶拘絺羅，共詣那羅聚落好衣菴羅林中，至尊者闡陀住房。 ^1266-5

尊者闡陀遙見尊者舍利弗、尊者摩訶拘絺羅，憑床欲起，尊者舍利弗語尊者闡陀：「汝且莫起！」 ^1266-6

尊者舍利弗、尊者摩訶拘絺羅，坐於異床，問尊者闡陀：「云何尊者闡陀！所患為可堪忍不？為增為損？」如前《〔差摩〕修多羅》廣說。 ^1266-7

尊者闡陀言：「我今身病，極患苦痛，難可堪忍。所起之病，但增無損，唯欲執刀自殺、不樂苦活。」 ^1266-8

尊者舍利弗言：「尊者闡陀！汝當努力，莫自傷害！若汝在世，我當與汝來往周旋。汝若有乏，我當給汝如法湯藥。汝若無看病人，我當看汝，必令適意、非不適意。」 ^1266-9

闡陀答言；「我有供養，那羅聚落諸婆羅門、長者，悉見看視，衣被、飲食、臥具、湯藥，無所乏少；自有弟子修梵行者，隨意瞻病，非不適意。但我疾病苦痛逼身，難可堪忍，唯欲自殺，不樂苦生。」 ^1266-10

舍利弗言：「我今問汝，隨意答我。闡陀！眼及眼識、眼所識色，彼寧是我、異我、相在不？」 ^1266-11

闡陀答言：「不也，尊者！」 ^1266-12

舍利弗復問：「闡陀！耳、鼻、舌、身，意及意識、意識所識法，彼寧是我、異我、相在不？」 ^1266-13

闡陀答言：「不也，尊者！」 ^1266-14

舍利弗復問：「闡陀！汝於眼、眼識及色，為何所見、何所識、何所知故，言眼、眼識及色，非我、不異我、不相在？」 ^1266-15

闡陀答言：「我於眼、眼識及色，見滅、知滅故，見眼、眼識及色，非我、不異我、不相在。」 ^1266-16

復問：「闡陀！汝於耳、鼻、舌、身，意、意識及法，何所見、何所知故，於意、意識及法，見非我、不異我、不相在？」 ^1266-17

闡陀答言：「尊者舍利弗！我於意、意識及法，見滅，知滅故，於意、意識及法，見非我、不異我、不相在。尊者舍利弗！然我今日身病苦痛，不能堪忍，欲以刀自殺，不樂苦生。」 ^1266-18

時尊者摩訶拘絺羅語尊者闡陀：「汝今當於大師修習正念，如所說句：有所依者則為動搖，動搖者有所趣向，趣向者為不休息，不休息者則隨趣往來，隨趣往來者則有未來生死，有未來生死故有未來出沒，有未來出沒故則有生老病死、憂悲惱苦，如是純〔大〕苦聚集。如所說句：無所依者則不動搖，不動搖者得無趣向，無趣向者則有止息，有止息故則不隨趣往來，不隨趣往來則無未來出沒，無未來出沒者則無生老病死、憂悲惱苦，如是純大苦聚滅。」 ^1266-19

闡陀言：「尊者摩訶拘絺羅！〔我〕供養世尊，事於今畢矣；隨順善逝，今已畢矣，適意非不適意。弟子所作，於今已作；若復有餘弟子所作供養師者，亦當如是供養大師，適意非不適意。然我今日身病苦痛，難可堪忍，唯欲以刀自殺，不樂苦生。」 ^1266-20

爾時，尊者闡陀，即於那羅聚落好衣菴羅林中，以刀自殺。 ^1266-21

時尊者舍利弗，供養尊者闡陀舍利已，往詣佛所，稽首禮足，退住一面，白佛言：「世尊！尊者闡陀於那羅聚落好衣菴羅林中，以刀自殺。云何世尊！彼尊者闡陀當至何趣？云何受生？後世云何？」 ^1266-22

佛告尊者舍利弗：「彼不自記說言：尊者摩訶拘絺羅！我供養世尊，於今已畢；隨順善逝，於今已畢，適意非不適意。若復有餘供養大師者，當如是作，適意非不適意耶？」 ^1266-23

爾時，尊者舍利弗復問世尊：「彼尊者闡陀，先於鎮珍尼婆羅門聚落，有供養家，極親厚家，善言語家。」 ^1266-24

佛告舍利弗：「如是舍利弗！正智、正善解脫善男子，有供養家，親厚家，善言語家。舍利弗！我不說彼有大過。若有捨此身餘身相續者，我說彼等則有大過。若有捨此身已，餘身不相續者，我不說彼有大過也。無大過故，於那羅聚落好衣菴羅林中，以刀自殺。」 ^1266-25

如是，世尊為彼尊者闡陀說第一記。 ^1266-26

佛說此經已，尊者舍利弗歡喜，作禮而去。^1266-27

## 度流經 ^s1267

如是我聞：一時，佛住舍衛國祇樹給孤獨園。 ^1267-1

時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^1267-2

時彼天子白佛言：「世尊！比丘，比丘度駛流耶？」 ^1267-3

佛言：「如是，天子！」 ^1267-4

天子復問：「無所攀緣，亦無所住，度駛流耶？」 ^1267-5

佛言：「如是，天子！」 ^1267-6

天子復問：「無所攀緣，亦無所住而度駛流，其義云何？」 ^1267-7

佛言：「天子！我如是如是抱，如是如是直進，則不為水之所漂。如是如是不抱，如是如是不直進，則為水所漂。如是天子！名為無所攀緣，亦無所住而度駛流。」 ^1267-8

時彼天子復說偈言：
久見婆羅門，逮得般涅槃，一切怖已過，永超世恩愛。 ^1267-9

時彼天子聞佛所說，歡喜隨喜，稽首佛足，即沒不現。^1267-10

## 解脫經 ^s1268

如是我聞：一時，佛住舍衛國祇樹給孤獨園。 ^1268-1

時有一天子，容色絕妙，於後夜時來詣佛所，稽首佛足，退坐一面。其身光明，遍照祇樹給孤獨園。 ^1268-2

時彼天子白佛言：「比丘！知一切眾生所著、所集，決定解脫，廣解脫，極廣解脫耶？」 ^1268-3

佛告天子：「我悉知一切眾生所著、所集，決定解脫，廣解脫，極廣解脫。」 ^1268-4

天子白佛：「比丘云何知一切眾生所著、所集，決定解脫，廣解脫，極廣解脫？」 ^1268-5

佛告天子：「愛喜滅盡，我心解脫。心解脫已，故知一切眾生所著、所集，決定解脫，廣解脫，極廣解脫。」 ^1268-6

時彼天子復說偈言：
久見婆羅門，逮得般涅槃，一切怖已過，永超世恩愛。 ^1268-7

時彼天子聞佛所說，歡喜隨喜，稽首佛足，即沒不現。^1268-8

## 度諸流經 ^s1269

如是我聞：一時，佛住舍衛國祇樹給孤獨園。 ^1269-1

時有一天子，容色絕妙，於後夜時，來詣佛所，稽首佛足。身諸光明，遍照祇樹給孤獨園。 ^1269-2

時彼天子說偈問佛：
誰度於諸流，晝夜勤精進，不攀亦不住，何染而不著？ ^1269-3

爾時，世尊說偈答言：
一切戒具足，智慧善正受，內思惟繫念，度難度諸流。不樂於欲想，超越於色結，不繫亦不住，於染亦不著。 ^1269-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1269-5

時彼天子聞佛所說，歡喜隨喜，稽首佛足，即沒不現。
〔牟鋑及天女，四轉輪髻髮，睡厭極難盡。〕
〔伊尼延駛流，無縛著解脫，而能得濟度。〕^1269-6

## 拘迦尼經 ^s1270

如是我聞：一時，佛住王舍城山谷精舍。 ^1270-1

時有拘迦尼，是光明天女，容色絕妙，於後夜時，來詣佛所，稽首佛足。身諸光明，遍照山谷。 ^1270-2

時拘迦尼天女而說偈言：
其心不為惡，及身口世間，五欲悉虛空，正智正繫念，不習近眾苦，非義和合者。 ^1270-3

佛告天女：「如是，如是！其心不為惡，及身、口，世間五欲悉虛空，正智、正繫念，不習近眾苦，非義和合者。 ^1270-4

時拘迦那娑天女聞佛所說，歡喜隨喜，稽首佛足，即沒不現。 ^1270-5

爾時世尊夜過晨朝，入於僧中，敷尼師壇，於大眾前坐。告諸比丘：「昨日〔後夜〕，有拘迦那天女，容色絕妙，來詣我所，稽首我足，退坐一面，而說偈言：
其心不為惡，及身口世間，五欲悉虛空，正智正繫念，不習近眾苦，非義和合者。 ^1270-6

我即答言：如是，天女！如是，天女！其心不為惡，及身、口，世間五欲悉虛空，正智、正繫念，不習近眾苦，非義和合者。 ^1270-7

說是語時，拘迦尼天女聞我所說，歡喜隨喜，稽首我足，即沒不現。」 ^1270-8

佛說此經已，諸比丘聞佛所說，歡喜奉行。^1270-9

## 四句法經 ^s1271

如是我聞：一時，佛住王舍城山谷精舍。 ^1271-1

爾時，尊者阿難告諸比丘：「我今當說四句法經，諦聽，善思，當為汝說。何等為四句法經？」 ^1271-2

爾時，尊者阿難即說偈言：
其心不為惡，及身口世間，五欲悉虛空，正智正繫念，不習近眾苦，非義和合者。 ^1271-3

諸比丘！是名四句法經。」 ^1271-4

爾時，有一異婆羅門，去尊者阿難不遠，為諸年少婆羅門受誦經。時彼婆羅門作是念：若沙門阿難所說偈，於我所說經，便是非人所說。 ^1271-5

時彼婆羅門，即往詣佛所，與世尊面相問訊，慰勞已，退坐一面，白佛言：「瞿曇，沙門！阿難所說偈言：
其心不為惡，及身口世間，五欲悉虛空，正智正繫念，
不習近眾苦，非義和合者。 ^1271-6a

如是等所說，則是非人語，非為人語。」 ^1271-6b

佛告婆羅門：「如是，如是，婆羅門！是非人語，非為人語也。時有拘迦尼天女來詣我所，稽首我足，退坐一面而說偈言：
其心不為惡，及身口世間，五欲悉虛空，正智正驟念，
不習近眾苦，非義和合者。 ^1271-7a

我時答言：如是，如是！如天女所言：
其心不為惡，及身口世間，五欲悉虛空，正智正繫念，
不習近眾苦，非義和合者。 ^1271-7b

是故婆羅門當知！此所說偈，是非人所說、非是人所說也。」 ^1271-7c

佛說此經已，彼婆羅門聞佛所說，歡喜隨喜，禮佛足而去。^1271-8

## 拘迦那娑經 ^s1272

如是我聞：一時，佛住王舍城山谷精舍。 ^1272-1

時有拘迦那娑天女，是光明天女，起大電光熾然，歸佛、歸法、歸比丘僧，來詣佛所，稽首佛足，退坐一面。其身光明，普照山谷。即於佛前而說偈言：
其心不為惡，及身口世間，五欲悉虛空，正智正繫念，不習近眾苦，非義和合者。 ^1272-2

爾時，世尊告天女言：「如是，如是，天女！如汝所說：
其心不為惡，及身口世間，五欲悉虛空，正智正醮念，
不習近眾苦，非義和合者。」 ^1272-3

爾時，拘迦那娑天女聞佛所說，歡喜隨喜，稽首佛足，即沒不現。 ^1272-4

爾時，世尊夜過晨朝，入僧中，敷尼師壇，於大眾前坐。告諸比丘：「於昨後夜，拘迦那娑天女，光明之天女，來詣我所，稽首我足，退坐一面，而說偈言：
其心不為惡，及身口世間，五欲悉虛空，正智正繫念，
不習近眾苦，非義和合者。 ^1272-5

我時答言：如是，天女！如是，天女！如汝所說：
其心不為惡，及身口世間，五欲悉虛空，正智正繫念，
不習近眾苦，非義和合者。拘迦那天女，電光炎熾然，敬禮佛法僧，說偈義饒益。」 ^1272-6

佛說此經已，諸比丘聞佛所說，歡喜奉行。^1272-7

## 拘迦那娑天女經 ^s1273

如是我聞：一時，佛住王舍城山谷精舍。 ^1273-1

時有拘迦那娑天女，光明之天女，放電光明，炎照熾然。於後夜時，來詣佛所，稽首佛足，退坐一面。其身光明，普照山谷。即於佛前而說偈言：
我能廣分別，如來正法律，今且但略說，足以表其心。其心不為惡，及身口世間，五欲悉虛空，正智正繫念，不習近眾苦，非義和合者。 ^1273-2

佛告天女：「如是，天女！如是，天女！如汝所說：
其心不為惡，及身口世間，五欲悉虛空，正智正繫念，
不習近眾苦，非義和合者。」 ^1273-3

時拘迦那娑天女，聞佛所說，歡喜稽首，即沒不現。 ^1273-4

爾時，世尊夜過晨朝，入於僧前，於大眾中，敷座而坐，告諸比丘：「昨後夜時，拘迦那娑天女來詣我所，恭敬作禮，退坐一面，而說偈言：
我能廣分別，如來正法律，今且但略說，足已表我心。其心不為惡，及身口世間，五欲悉虛空，正智正繫念，不習近眾苦，非義和合者。 ^1273-5

我時答言：如是，天女！如汝所說：
其心不為惡，及身口世間，五欲悉虛偽，正智正繫念，
不習近眾苦，非義和合者。 ^1273-6

時彼天女聞我所說，歡喜隨喜，稽首我足，即沒不現。」 ^1273-7

佛說此經已，諸比丘聞佛所說，歡喜奉行。^1273-8

## 朱盧陀女經 ^s1274

如是我聞：一時，佛住毘舍離獼猴池側重閣講堂。 ^1274-1

時有拘迦那娑天女，朱盧陀天女，容色絕妙，於後夜時，來詣佛所，稽首佛足，退坐一面。其身光明，遍照一切獼猴池側。時朱盧陀天女說偈白佛：
大師等正覺，住毘舍離國，拘迦那朱盧，稽首恭敬禮。我昔未曾聞，牟尼正法律，今乃得親見，現前說正法。若於聖法律，惡慧生厭惡，必當墮惡道，長夜受諸苦。若於聖法律，正念律儀備，彼則生天上，長夜受安樂。 ^1274-2

〔拘迦那娑〕天女復說偈言：
其心不為惡，及身口世間，五欲悉虛偽，正智正繫念，不習近眾苦，非義和合者。 ^1274-3

佛告天女：「如是，如是，如汝所說：
其心不為惡，及身口世間，五欲悉虛偽，
正智正繫念，不習近眾苦，非義和合者。」 ^1274-4

時彼天女聞佛所說，歡喜隨喜，即沒不現。 ^1274-5

爾時，世尊夜過晨朝，入僧中，敷座而坐。告諸比丘：「昨後夜時，有二天女，容色絕妙，來詣我所，為我作禮，退坐一面。朱盧陀天女而說偈言：
大師等正覺，住毘舍離國，我拘迦那娑，及以朱盧陀，如是二天女，稽首禮佛足。我昔未曾聞，牟尼正法律，今乃見正覺，演說微妙法。若於正法律，厭惡住惡慧，必墮於惡道，長夜受大苦。若於正法律，正念律儀備，生善趣天上，長夜受安樂。 ^1274-6

〔拘迦那娑〕天女復說偈言：
其心不為惡，及身口世間，五欲悉虛偽，正智正繫念，
不習近眾苦，非義和合者。 ^1274-7

我時答言：如是，如是，如汝所說：
其心不為惡，及身口世間，五欲悉虛偽，正智正繫念，
不習近眾苦，非義和合者。」 ^1274-8

佛說此經已，諸比丘聞佛所說，歡喜奉行。^1274-9

## 觸經 ^s1275

如是我聞：一時，佛住舍衛國祇樹給孤獨園。 ^1275-1

時有天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。時彼天子而說偈言：
無觸不報觸，觸則以觸報，以觸報觸故，不瞋不招瞋。 ^1275-2

爾時，世尊說偈答言：
有於不瞋人，而加之以瞋，清淨之正士，離諸煩惱結。於彼起惡心，惡心還自中，如逆風揚塵，還自坌其身。 ^1275-3

時彼天子復說偈言：
久見婆羅門，逮得般涅槃，一切怖已過，永超世恩愛。 ^1275-4

時彼天子聞佛所說，歡喜隨喜，稽首佛足，即沒不現。^1275-5

## 愚癡人經 ^s1276

如是我聞：一時，佛住舍衛國祇樹給孤獨園。 ^1276-1

時有一天子，容色絕妙，來詣佛所，稽首佛足。身諸光明，遍照祇樹給孤獨園。時彼天子而說偈言：
愚癡人所行，不合於黠慧，自所行惡行，為自惡知識，所造眾惡行，終獲苦果報。 ^1276-2

爾時，世尊說偈答言：
既作不善業，終則受諸惱，造業雖歡喜，啼泣受其報。造諸善業者，終則不熱惱，歡喜而造業，安樂受其報。 ^1276-3

時彼天子復說偈言：
久見婆羅門，逮得般涅槃，一切怖已過，永超世恩愛。 ^1276-4

時彼天子聞佛所說，歡喜隨喜，稽首佛足，即沒不現。^1276-5

## 嫌責經 ^s1277

如是我聞：一時，佛住舍衛國祇樹給孤獨園。 ^1277-1

時有一天子，容色絕妙，於後夜時，來詣佛所，稽首佛足。身諸光明，遍照祇樹給孤獨園。時彼天子而說偈言：
不可常言說，亦不一向聽，而得於道跡，堅固正超度，思惟善寂滅，解脫諸魔縛。能行說之可，不行不應說，不行而說者；智者則知非，不行己所應，不作而言作，是則同賊非。 ^1277-2

爾時，世尊告天子言：「汝今有所嫌責耶？」 ^1277-3

天子白佛：「悔過，世尊！悔過，善逝！」 ^1277-4

爾時，世尊熙怡微笑。 ^1277-5

時彼天子復說偈言：
我今悔其過，世尊不納受，內懷於惡心，抱怨而不捨。 ^1277-6

爾時，世尊說偈答言：
言說悔過辭，內不息其心，云何得息怨，何名為修善？ ^1277-7

時彼天子復說偈言：
誰不有其過？何人無有罪？
誰復無愚癡？孰能常堅固？ ^1277-8

時彼天子復說偈言：
久見婆羅門，逮得般涅槃，一切怖已過，永超世恩愛。 ^1277-9

時彼天子聞佛所說，歡喜隨喜，稽首佛足，即沒不現。^1277-10

## 瞿迦梨經 ^s1278

如是我聞：一時，佛住王舍城迦蘭陀竹園。 ^1278-1

時有瞿迦梨比丘，是提婆達多伴黨，來詣佛所，稽首佛足，退坐一面。 ^1278-2

爾時，世尊告瞿迦梨比丘：「瞿迦梨！汝何故於舍利弗、目揵連清淨梵行所起不清淨心，長夜當得不饒益苦。」 ^1278-3

瞿迦梨比丘白佛言：「世尊！我今信世尊語，所說無異，但舍利弗、大目揵連心有惡欲。」 ^1278-4

如是第二，第三說。瞿迦梨比丘提婆達多伴黨，於世尊所，再三說中，違反不受，從座起去。去已，其身周遍生諸皰瘡，皆如粟，漸漸增長皆如桃李。 ^1278-5

時瞿迦梨比丘患苦痛，口說是言：「極燒！極燒！」膿血流出、身壞命終，生大缽曇摩地獄。 ^1278-6

時有三天子，容色絕妙，於後夜時，來詣佛所，稽首佛足，退坐一面。 ^1278-7

時一天子白佛言：「瞿迦梨比丘，提婆達多伴黨，今已命終。」 ^1278-8

時第二天子作是言：「諸尊當知！瞿迦梨比丘命終，墮地獄中。」 ^1278-9

第三天子即說偈言：
士夫生世間，斧在口中生，還自斬其身，斯由其惡言。應毀便稱譽，應譽而便毀，其罪生於口，死墮惡道中。博弈亡失財，是非為大咎，毀佛及聲聞，是則為大過。 ^1278-10

彼三天子說是偈已，即沒不現。 ^1278-11

爾時，世尊夜過晨朝，來入僧中，於大眾前，敷座而坐。告諸比丘：「昨後夜時，有三天子來詣我所，稽首我足，退坐一面。第一天子語我言：世尊！瞿迦梨比丘、提婆達多伴黨，今已命終。第二天子語餘天子言：瞿迦梨比丘命終，隨地獄中。第三天子即說偈言：
士夫生世間，斧在口中生，還自斬其身，斯由其惡言。應毀便稱譽，應譽而便毀，其罪口中生，死則墮惡道。 ^1278-12a

說是偈已，即沒不現。諸比丘！汝等欲聞生阿浮陀地獄眾生，其壽齊限不？」 ^1278-12b

諸比丘白佛：「今正是時，唯願世尊為諸大眾，說阿浮陀地獄眾生壽命齊限。諸比丘聞已，當受奉行。」 ^1278-13

佛告比丘：「諦聽，善思，當為汝說。 ^1278-14

譬如拘薩羅國四斗為一阿羅，四阿羅為一獨籠那，十六獨籠那為一闍摩那，十六闍摩那為一摩尼，二十摩尼為一佉梨，二十佉梨為一倉，滿中芥子。 ^1278-15

若使有人百年、百年取一芥子，如是乃至滿倉芥子都盡，阿浮陀地獄眾生壽命猶故不盡。 ^1278-16

如是二十阿浮陀地獄眾生壽，等一尼羅浮陀地獄眾生壽。二十尼羅浮陀地獄眾生壽，等一阿吒吒地獄眾生壽。二十阿吒吒地獄眾生壽，等一阿波波地獄眾生壽。二十阿波波地獄眾生壽，等一阿休休地獄眾生壽。二十阿休休地獄眾生壽，等一優缽羅地獄眾生壽。二十優缽羅地獄眾生壽，等一缽曇摩地獄眾生壽。二十缽曇摩地獄眾生壽，等一摩訶缽曇摩地獄眾生壽。 ^1278-17

比丘！彼瞿迦梨比丘命終，隨摩訶缽曇摩地獄中，以彼於尊者舍利弗、大目揵連比丘，生惡心誹謗故。 ^1278-18

是故諸比丘！當作是學：於彼燒〔燋炷〕所，尚不欲毀壞，況毀壞有識眾生！」 ^1278-19

佛告諸比丘：「當如是學！」 ^1278-20

佛說此經已，諸比丘聞佛所說，歡喜奉行。^1278-21

## 負處經 ^s1279

如是我聞：一時，佛住舍衛國祇樹給孤獨園。 ^1279-1

時有天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。 ^1279-2

時彼天子說偈問佛：
退落墮負處，云何而得知？唯願世尊說，云何負處門？ ^1279-3

爾時，世尊說偈答言：
勝處易得知，負處知亦易，樂法為勝處，毀法為負處。愛樂惡知識，不愛善知識，善友生怨結，是名墮負門。愛樂不善人，善人反憎惡，欲惡不欲善，是名負處門。斗秤以欺人，是名墮負門。博弈耽嗜酒，遊輕著女色，費喪於財物，是名墮負門。女人不自守，捨主隨他行；男子心放蕩，捨妻隨外色，如是為家者，斯皆墮負門。老婦得少夫，心常懷嫉妒，懷嫉臥不安，是則墮負門。老夫得少婦，墮負處亦然。常樂著睡眠，知識同遊戲，怠惰好瞋恨，斯皆墮負門。多財結朋友，酒食奢不節，多費喪財物，斯皆墮負門。小財多貪愛，生於剎利心，常求為王者，是則墮負門。求珠璫瓔珞，革屣履傘蓋，莊嚴自慳惜，是則墮負門。受他豐美食，自慳惜其財，食他不反報，是則墮負門。沙門婆羅門，屈請入其舍，慳惜不時施，是則墮負門。沙門婆羅門，次第行乞食，呵責不欲施，是則墮負門。若父母年老，不及時奉養，有財而不施，是則墮負門。於父母兄弟，槌打而罵辱，無有尊卑序，是則墮負門。佛及弟子眾，在家與出家，毀呰不恭敬，是則墮負門。實非阿羅漢，羅漢過自稱，是則世間賊，墮於負處門。此世間負處，我知見故說，猶如嶮怖道，慧者當遠避。 ^1279-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1279-5

時彼天子聞佛所說，歡喜隨喜，稽首佛足，即沒不現。^1279-6

## 屈下經 ^s1280

如是我聞：一時，佛住舍衛國祇樹給孤獨園。 ^1280-1

時有一天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。 ^1280-2

時彼天子說偈問佛：
誰屈下而屈下？誰高舉而隨舉？
云何童子戲，如童塊相擲？ ^1280-3

爾時，世尊說偈答言；
愛下則隨下，愛舉則隨舉，愛戲於愚夫，如童塊相擲。 ^1280-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1280-5

時彼天子聞佛所說，歡喜隨喜，稽首佛足，即沒不現。^1280-6

## 遮遮經 ^s1281

如是我聞：一時，佛住舍衛國祇樹給孤獨園。 ^1281-1

時有天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。 ^1281-2

時彼天子而說偈言：
決定以遮遮，意妄想而來，若人遮一切，不令其逼迫。 ^1281-3

爾時，世尊說偈答言：
決定以遮遮，意妄想而來，不必一切遮，但遮其惡業，遮彼彼惡已，不令其逼迫。 ^1281-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1281-5

時彼天子聞佛所說，歡喜隨喜，稽首佛足，即沒不現。^1281-6

## 名稱經 ^s1282

如是我聞：一時，佛住舍衛國祇樹給孤獨園。 ^1282-1

時有天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。 ^1282-2

時彼天子說偈問佛：
云何得名稱？云何得大財？
云何德流聞？云何得善友？ ^1282-3

爾時，世尊說偈答言：
持戒得名稱，布施得大財，真實德流聞，恩惠得善友。 ^1282-4

時彼天子復說偈言：
久見婆羅門，逮得般涅槃，一切怖已過，永超世恩愛。」 ^1282-5

時彼天子聞佛所說，歡喜隨喜，稽首佛足，即沒不現。^1282-6

## 巧業經 ^s1283

如是我聞：一時，佛住舍衛國祇樹給孤獨園。 ^1283-1

時有天子，容色絕妙，於後夜時，來詣佛所，稽首佛足。其身光明，遍照祇樹給孤獨園。 ^1283-2

時彼天子說偈問佛；
云何人所作，智慧以求財？
等攝受於財，若勝若復劣？ ^1283-3

爾時，世尊說偈答言：
始學功巧業，方便集財物，得彼財物已，當應作四分。一分自食用，二分營生業，餘一分藏密，以擬於貧乏。營生之業者，田種行商賈，牧牛羊興息，邸舍以求利，造屋舍床臥，六種資生具，方便修眾具，安樂以存世。如是善修業，黠慧以求財，財寶隨順生，如眾流歸海。如是財饒益，如蜂集眾味，晝夜財增長，猶如蟻積堆。不付老子財，不寄邊境民，不信姦狡人，及諸慳吝者。親附成事者，遠離不成事，能成事士夫，猶如火熾然。善友貴重人，敏密循良者，同氣親兄弟，善能相攝受。居親眷屬中，標顯若牛王，各隨其所應，分財施飲食，壽盡而命終，當生天受樂。 ^1283-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1283-5

時彼天子聞佛所說，歡喜隨喜，稽首佛足，即沒不現。^1283-6

## 彈琴經 ^s1284

如是我聞：一時，佛住舍衛國祇樹給孤獨園。 ^1284-1

爾時，世尊告諸比丘：「過去世時，拘薩羅國有彈琴人，名曰麤牛，於拘薩羅國人間遊行，止息野中。 ^1284-2a

時有六廣大天宮天女，來至拘薩羅國，麤牛彈琴人所，語麤牛彈琴人言：阿舅！阿舅！為我彈琴，我當歌舞。 ^1284-2b

麤牛彈琴者言：如是，姊妹！我當為汝彈琴。汝當語我：汝是何人，何由生此？天女答言：阿舅！且彈琴，我當歌舞，於歌頌中自說所以生此因緣。 ^1284-2c

彼拘薩羅國麤牛彈琴人，即便彈琴，彼六天女即便歌舞。 ^1284-2d

第一天女說偈歌言：
若男子女人，勝妙衣惠施，施衣因緣故，所生得殊勝，施所愛念物，生天隨所欲。見我居宮殿，乘空而遊行，天身如金聚，天女百中勝，觀察斯福德，迴向中之最。 ^1284-3a

第二天女復說偈言：
若男子女人，勝妙香惠施，愛念可意施，生天隨所欲。見我處宮殿，乘空而遊行，天身若金聚，天女百中勝，觀察斯福德，迥向中之最。 ^1284-3b

第三天女復說偈言：
若男子女人，以食而惠施，可意愛念施，生天隨所欲。見我居宮殿，乘虛而遊行，天身如金聚，天女百中勝，觀察斯福德，迥向中之最。 ^1284-3c

第四天女復說偈言：
憶念餘生時，曾為人婢使，不盜不貪嗜，勤修不懈怠，量腹自節身，分餐救貧人。今見居宮殿，乘虛而遊行，天身如金聚，天女百中勝，觀察斯福德，供養中為最。 ^1284-3d

第五天女復說偈言：
憶念餘生時，為人作子婦，嫜姑性狂暴，常加麤澀言，執節修婦禮，卑遜而奉順。今見處宮殿，乘虛而遊行，天身如金聚，天女百中勝，觀察斯福德，供養中為最。 ^1284-3e

第六天女復說偈言：
昔曾見行路，比丘比丘尼，從其聞正法，一宿受齋戒。今見處天殿，乘虛而遊行，天身如金聚，天女百中勝，觀察斯福德，迴向中之最。 ^1284-3f

爾時，拘薩羅國麤牛彈琴人而說偈言：
我今善來此，拘薩羅林中，得見此天女，具足妙天身。既見又聞說，當增修善業，緣今修功德，亦當生天上。 ^1284-4a

說是語已，此諸天女即沒不現。」 ^1284-4b

佛說此經已，諸比丘聞佛所說，歡喜奉行。^1284-5

## 捨離經 ^s1285

如是我聞：一時，佛住舍衛國祇樹給孤獨園。 ^1285-1

時有天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。 ^1285-2

時彼天子說偈問佛：
何法起應滅？何生應防護？
何法應當離？等觀何得樂？ ^1285-3

爾時，世尊說偈答言：
瞋恚起應滅，貪生逆防護，無明應捨離，等觀真諦樂。欲生諸煩惱，欲為生苦本，調伏煩惱者，眾苦則調伏；調伏眾苦者，煩惱亦調伏。 ^1285-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1285-5

於是天子聞佛所說，歡喜隨喜，稽首佛足，即沒不現。^1285-6

## 種種經 ^s1286

如是我聞：一時，佛住舍衛國祇樹給孤獨園。 ^1286-1

時有天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。 ^1286-2

時彼天子說偈問佛：
若人行放逸，愚癡離惡慧，禪思不放逸，疾得盡諸漏！ ^1286-3

爾時，世尊說偈答言：
非世間眾事，是則之為欲，心法馳覺想，是名士夫欲。世間種種事，常在於世間，智慧修禪思，愛欲永潛伏。信為士夫伴，不信則不度，信增其名稱，命終得生天。於身虛空想，名色不堅固，不著名色者，遠離於積聚。觀此真實義，如解脫哀愍，由斯智慧故，世稱歎供養。能斷眾雜相，超絕生死流，超度諸流已，是名為比丘。 ^1286-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1286-5

於是天子聞佛所說，歡喜隨喜，稽首佛足，即沒不現。^1286-6

## 正士經 ^s1287

如是我聞：一時，佛住舍衛國祇樹給孤獨園。 ^1287-1

時有天子，容色絕妙，於後夜時，來詣佛所，稽首佛足，其身光明，遍照祇樹給孤獨園。 ^1287-2

時彼天子說偈問佛：
與何人同處？復與誰共事？
知何等人法？名為勝非惡？ ^1287-3

爾時，世尊說偈答言：
與正士同遊，正士同其事，解知正士法，是則勝非惡。 ^1287-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1287-5

時彼天子聞佛所說，歡喜隨喜，稽首佛足，即沒不現。^1287-6

## 慳吝經 ^s1288

如是我聞：一時，佛住舍衛國祇樹給孤獨園。 ^1288-1

時有天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。 ^1288-2

時彼天子而說偈言：
慳吝生於心，不能行布施；明智求福者，乃能行其惠。 ^1288-3

爾時，世尊說偈答言：
怖畏不行施，常得不施怖，怖畏於飢渴，慳惜從怖生。此世及他世，常癡飢渴畏，死則不隨無，獨往無資糧。少財能施者，多財難亦捨，難捨而能捨，是則為難施。無知者不覺，慧者知難知，以法養妻子，少財淨心施。百千邪盛會，所獲其福利，比前如法施，十六不及一。打縛惱眾生，所得諸財物，惠施安國土，是名有罪施，方之平等施，稱量所不及。如法不行非，所得財物施，難施而行施，是應賢聖施，所往常獲福，壽終上生天。 ^1288-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1288-5

時彼天子聞佛所說，歡喜隨喜，稽首佛足，即沒不現。^1288-6

## 八天經 ^s1289

如是我聞：一時，佛住王舍城金婆羅山金婆羅鬼神住處石室中。 ^1289-1

爾時，世尊金鎗刺足，未經幾時，起身苦痛；能得捨心，正智、正念，堪忍自安，無退減想。 ^1289-2

彼有山神天子八人，作是念：今日世尊住王舍城金婆羅山金婆羅鬼神住處石室中，金鎗刺足，起身苦痛，而能捨心，正念、正智，堪忍自安，無所退減，我等當往兩前讚歎。作是念已，往詣佛所，稽首禮足，退住一面。 ^1289-3

第一天神說偈歎言：
沙門瞿曇，人中師子！
身遭苦痛，堪忍自安，
正智正念，無所退減。 ^1289-4a

第二天子復讚歎言：「大士之大龍，大士之牛王，大士夫勇力，大士夫良馬，大士夫上首，大士夫之勝！」 ^1289-4b

第三天子復讚歎言：
此沙門瞿曇，士夫分陀利！身生諸苦痛，而能行捨心，正智正念住，堪忍以自安，而無所退減。 ^1289-4c

第四天子復讚歎言：「若有於沙門瞿曇士夫分陀利所說，違反嫌責，當知斯等長夜當得不饒益苦，唯除不知真實者。」 ^1289-4d

第五天子復說偈言：
觀彼三昧定，善住於正受，解脫離諸塵，不踊亦不沒，其心安隱住，而得心解脫。 ^1289-4e

第六天子復說偈言：
經歷五百歲，誦婆羅門典，精勤修苦行，不解脫離塵，是則卑下類，不得度彼岸。 ^1289-4f

第七天子復說偈言：
為欲之所迫，持戒之所縛，勇捍行苦行，經歷於百年，其心不解脫，不離於塵垢，是則卑下類，不度於彼岸。 ^1289-4g

第八天子復說偈言：
心居憍慢欲，不能自調伏，不得三昧定，牟尼之正受。獨一居山林，其心常放逸，於彼死魔軍，不得度彼岸。 ^1289-4h

時彼山神天子八人，各各讚歎已，稽首佛足，即沒不現。
〔垂下及遮止，名稱及技能，彈琴并棄捨。〕
〔種別善丈夫，慳貪不惠施，八天為第十。〕^1289-5

## 廣地經 ^s1290

如是我聞：一時，佛住舍衛國祇樹給孤獨園。 ^1290-1

時有天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。 ^1290-2

時彼天子而說偈言：
廣無過於地，深無踰於海，高無過須彌，大士無毘紐。 ^1290-3

爾時，世尊說偈答言：
廣無過於愛，深無踰於腹，高莫過憍慢，大士無勝佛。 ^1290-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1290-5

於是天子聞佛所說，歡喜隨喜，稽首佛足，即沒不現。^1290-6

## 火分燒經 ^s1291

如是我聞：一時，佛住舍衛國祇樹給孤獨園。 ^1291-1

時有天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。 ^1291-2

時彼天子說偈問佛：
何物火不燒？何風不能吹？
水災壞大地，何物不流散？
惡王及盜賊，強劫人財物，
何男子女人，不為其所奪？
云何珍寶藏，終竟不亡失？ ^1291-3

爾時，世尊說偈答言：
褔火所不燒，福風不能吹，水災壞大地，福水不流散。惡王及盜賊，強奪人財寶，若男子女人，福不被劫奪。樂報之寶藏，終竟不亡失。 ^1291-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1291-5

於是天子聞佛所說，歡喜隨喜，即沒不現。^1291-6

## 糧經 ^s1292

如是我聞：一時，佛住舍衛國祇樹給孤獨園。 ^1292-1

時有天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。 ^1292-2

時彼天子說偈問佛：
誰當持資糧？何物賊不劫？
何人劫而遮？何人劫不遮？
何人常來詣，智慧者喜樂？ ^1292-3

爾時，世尊說偈答言：
信者持資糧，福德劫不奪，賊劫奪則遮，沙門奪歡喜。沙門常來詣，智慧者欣樂。 ^1292-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1292-5

於是天子聞佛所說，歡喜隨喜，稽首佛足，即沒不現。^1292-6

## 難得經 ^s1293

如是我聞：一時，佛住舍衛國祇樹給孤獨園。 ^1293-1

時有一天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^1293-2

時彼天子說偈問佛：
一切相映障，知一切世間，樂安慰一切，唯願世尊說！云何是世間，最為難得者？ ^1293-3

是時，世尊說偈答言：
為主而行忍，無財而欲施，遭難而行法，富貴修遠離，如是四法者，是則為最難。 ^1293-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1293-5

於是天子聞佛所說，歡喜隨喜，稽首佛足，即沒不現。^1293-6

## 無所求經 ^s1294

如是我聞：一時，佛住舍衛國祇樹給孤獨園。 ^1294-1

時有天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。 ^1294-2

時彼天子說偈問佛：
大力自在樂，所求無不得，何復勝於彼，一切所欲備？ ^1294-3

爾時，世尊說偈答言：
大力自在樂，彼則無所求，若有求欲者，是苦非為樂。於求已過去，是則樂於彼。 ^1294-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1294-5

於是天子聞佛所說，歡喜隨喜，稽首佛足，即沒不現。^1294-6

## 車乘經 ^s1295

如是我聞：一時，佛住舍衛國祇樹給孤獨園。 ^1295-1

時有天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。 ^1295-2

時彼天子說偈問佛：
車從何處起？誰能轉於車？
車轉至何所？何故壞磨滅？ ^1295-3

爾時，世尊說偈答言：
車從諸業起，心識轉於車，隨因而轉至，因壞車則亡。 ^1295-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1295-5

於是天子聞佛所說，歡喜隨喜，稽首佛足，即沒不現。^1295-6

## 拘屢陀王女經 ^s1296

如是我聞：一時，佛住舍衛國祇樹給孤獨園。 ^1296-1

時有天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。 ^1296-2

時彼天子白佛言：「世尊！拘屢陀王女修波羅提沙，今日生子。」 ^1296-3

佛告天子：「此則不善，非是善。」 ^1296-4

時彼天子即說偈言：
人生子為樂，世間有子歡，父母年老衰，子則能奉養。瞿曇何故說，生子為不善？ ^1296-5

爾時，世尊說偈答言：
當知恆無常，純空陰非子，生子常得苦，愚者說言樂，是故我說言，生子非為善。非善為善像，念像不可念，實苦貌似樂，放逸所踐蹈。 ^1296-6

時彼天子復說偈言：
久見婆羅門，逮得般涅槃，一切怖已過，永超世恩愛。 ^1296-7

於是天子聞佛所說，歡喜隨喜，稽首佛足，即沒不現。^1296-8

## 數經 ^s1297

如是我聞：一時，佛住舍衛國祇樹給孤獨園。 ^1297-1

時有天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。 ^1297-2

時彼天子說偈問佛：
云何數所數？云何數不隱？
云何數中數？云何說言說？ ^1297-3

爾時，世尊說偈答言：
佛法難測量，二流不顯現，若彼名及色，滅盡悉無餘。是名數所數，彼數不隱藏，是彼數中數，是則說名數。 ^1297-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1297-5

於時天子聞佛所說，歡喜隨喜，稽首佛足，即沒不現。^1297-6

## 何重經 ^s1298

如是我聞：一時，佛住舍衛國祇樹給孤獨園。 ^1298-1

時有天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。 ^1298-2

時彼天子說偈問佛：
何物重於地？何物高於空？
何物疾於風？何物多於草？ ^1298-3

爾時，世尊說偈答言：
戒德重於地，慢高於虛空，憶念疾於風，思想多於草。 ^1298-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1298-5

於是天子聞佛所說，歡喜隨喜，稽首佛足，即沒不現。^1298-6

## 十善經 ^s1299

如是我聞：一時，佛住舍衛國祇樹給孤獨園。 ^1299-1

時彼天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。 ^1299-2

時彼天子說偈問佛：
何戒何威儀？何得何為業？
慧者云何住？云何往生天？ ^1299-3

爾時，世尊說偈答言：
遠離於殺生，持戒自防樂，害心不加生，是則生天路。遠離不與取，與取心欣樂，斷除賊盜心，是則生天路。不行他所受，遠離於邪淫，自受知止足，是則生天路。自為己及他，為財及戲笑，妄語而不為，是則生天路。斷除於兩舌，不離他親友，常念和彼此，是則生天路。遠離不愛言，軟語不傷人，常說淳美言，是則生天路。不為不誠說，無義不饒益，常順於法言，是則生天路。聚落若空地，見利言我有，不行此貪想，是則生天路。慈心無害想，不害於眾生，心常無怨結，是則生天路。苦業及果報，二俱生淨信，受持於正見，是則生天路。如是諸善法，十種淨業跡，等受堅固持，是則生天路。 ^1299-4

時彼天子復說偈言：
久見婆羅門，逮得般涅槃，一切怖已過，永超世恩愛。 ^1299-5

於時天子聞佛所說，歡喜隨喜，稽首佛足，即沒不現。
〔大地火不燒，誰齎糧所願，甚能及車乘，
鋸陀女算數，何重并十善。〕^1299-6

## 釋提桓因經 ^s1300

如是我聞：一時，佛住舍衛國祇樹給孤獨園。 ^1300-1

爾時，釋提桓因於後夜時，來詣佛所，稽首佛足，退坐一面。其身光明，遍照祇樹給孤獨園。 ^1300-2

時釋提桓因說偈問佛：
何法命不知？何法命不覺？
何法鎖於命？何法為命縛？ ^1300-3

爾時，世尊說偈答言：
色者命不知，諸行命不覺，身鎖於其命，愛縛於命者。 ^1300-4

釋提桓因復說偈言：
色者非為命，諸佛之所說，云何而得熟，於彼甚深藏？云何段肉住？云何知命身？ ^1300-5

爾時，世尊說偈答言：
迦羅邏為初，迦羅邏生胞，胞生於肉段，肉段生堅厚，堅厚生肢節，及諸毛髮等。色等諸情根，漸次成形體，因母飲食等，長養彼胎身。 ^1300-6

爾時，釋提桓因聞佛所說，歡喜隨喜，稽首佛足，即沒不現。^1300-7

## 長勝天子經 ^s1301

如是我聞：一時，佛住舍衛國祇樹給孤獨園。 ^1301-1

時有長勝天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^1301-2

時彼長勝天子而說偈言：
善學微妙說，習近諸沙門，獨一無等侶，正思惟靜默。 ^1301-3

爾時，世尊說偈答言：
善學微妙說，習近諸沙門，獨一無等侶，寂默靜諸根。 ^1301-4

時長勝天子聞佛所說，歡喜隨喜，稽首佛足，即沒不現。^1301-5

## 尸毗經 ^s1302

如是我聞：一時，佛住舍衛國祇樹給孤獨園。 ^1302-1

時有尸毗天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。 ^1302-2

時彼尸毗天子說偈問佛：
何人應同止？何等人共事？
應知何等法，是轉勝非惡？ ^1302-3

爾時，世尊說偈答言：
與正士同止，正士共其事，應知正士法，是轉勝非惡。 ^1302-4

時彼尸毗天子聞佛所說，歡喜隨喜，稽首佛足，即沒不現。^1302-5

## 月自在經 ^s1303

如是我聞：一時，佛住舍衛國祇樹給孤獨園。 ^1303-1

時有月自在天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^1303-2

時彼月自在天子而說偈言：
彼當至究竟，如蚊依從草，若得正繫念，一心善正受。 ^1303-3

爾時，世尊說偈答言：
彼當到彼岸，如魚決其網，禪定具足住，心常致喜樂。 ^1303-4

時彼月自在天子聞佛所說，歡喜隨喜，稽首佛足，即沒不現。^1303-5

## 毗瘦紐天子經 ^s1304

如是我聞：一時，佛住舍衛國祇樹給孤獨園。 ^1304-1

時有毗瘦紐天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^1304-2

時彼毗瘦紐天子而說偈言：
供養於如來，歡喜常增長，欣樂正法律，不放逸隨學。 ^1304-3

爾時，世尊說偈答言：
若如是說法，防護不放逸，以不放逸故，不隨魔自在。 ^1304-4

於是毗瘦紐天子聞佛所說。歡喜隨喜，稽首佛足，即沒不現。^1304-5

## 般闍羅經 ^s1305

如是我聞：一時，佛住舍衛國祇樹給孤獨園。 ^1305-1

時有般闍羅健天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^1305-2

時般闍羅健天子而說偈言：
憒亂之處所，黠慧者能覺，禪思覺所覺，牟尼思惟力。 ^1305-3

爾時，世尊說偈答言：
了知憒亂法，正覺得涅槃，若得正繫念，一心善正受。 ^1305-4

時般闍羅健天子聞佛所說，歡喜隨喜，稽首佛足，即沒不現。^1305-5

## 須深經 ^s1306

如是我聞：一時，佛住舍衛國祇樹給孤獨園。 ^1306-1

時有須深天子，與五百眷屬，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。 ^1306-2

爾時，世尊告尊者阿難：「〔阿難！汝〕於尊者舍利弗善說法，心喜樂不？」 ^1306-3

阿難白佛：「如是，世尊！何等人不愚、不癡、有智慧，於尊者舍利弗善說法中，心不欣樂？所以者何？彼尊者舍利弗，持戒、多聞，少欲、知足，精勤、遠離，正念堅住，智慧正受，捷疾智慧、利智慧、出離智慧、決定智慧、大智慧、廣智慧、深智慧、無等智慧，智寶成就。善能教化，示、教、照、喜，亦常讚歎示、教、照、喜，常為四眾說法不惓。」 ^1306-4

佛告阿難：「如是，如是！如汝所說。阿難！為何等人不愚、不癡、有智慧，聞尊者舍利弗善說諸法而不歡喜？所以者何？舍利弗比丘持戒、多聞，少欲、知足，精勤、正念，智慧正受，超智、捷智、利智、出智、決定智、大智、廣智、深智、無等智，智寶成就。善能教化，示、教、照、喜，亦常讚歎示、教、照、喜，常為四眾說法不惓。」 ^1306-5

世尊如是、如是向尊者阿難，如是、如是稱歎舍利弗，所說如是、如是。須深天子眷屬，內心歡喜，身光增明，清淨照耀。 ^1306-6

爾時，須深天子內懷歡喜，發身淨光照耀已，而說偈言：
舍利弗多聞，明智平等慧，持戒善調伏，得不起涅槃，持此後邊身，降伏於魔軍。 ^1306-7

時彼須深天子及五百眷屬，聞佛所說，歡喜隨喜，稽首佛足，即沒不現。^1306-8

## 赤馬經 ^s1307

如是我聞：一時，佛住舍衛國祇樹給孤獨園。 ^1307-1

時有赤馬天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。 ^1307-2

時彼赤馬天子白佛言：「世尊！頗有能行過世界邊，至不生、不老、不死處不？」 ^1307-3

佛告赤馬：「無有能過世界邊，至不生、不老、不死處者。」 ^1307-4

赤馬天子白佛言：「奇哉世尊！善說斯義。如世尊說言：無過世界邊，至不生、不老、不死處者。
所以者何？世尊！我自憶宿命，名曰赤馬，作外道仙人，得神通，離諸愛欲。我時作是念：我有如是捷疾神足，如健士夫以利箭橫射過多羅樹影之頃，能登一須彌至一須彌，足躡東海，超至西海。我時作是念：我今成就如是捷疾神力，今日寧可求世界邊。作是念已，即便發行，唯除食息、便利，減節睡眠，常行百歲，於彼命終，竟不能得過世界邊，至不生、不老、不死之處。」 ^1307-5

佛告赤馬：「我今但以一尋之身，說於世界，世界集，世界滅，世界滅道跡。 ^1307-6

赤馬天子！何等為世間？謂五受陰。何等為五？色受陰、受受陰、想受陰、行受陰、識受陰，是名世間。 ^1307-7a

何等為色集？謂當來有愛、貪喜俱、〔彼彼樂〕著，是名世間集。 ^1307-7b

云何為世間滅？若彼當來有愛，貪喜俱，彼彼樂著，無餘斷：捨、離、盡、無欲、滅、息、沒，是名世間滅。 ^1307-7c

何等為世間滅道跡？謂八聖道：正見、正志、正語、正業、正命、正方便、正念、正定，是名世間滅道跡。 ^1307-7d

赤馬！了知世間，斷世間：了知世間集，斷世間集；了知世間滅，證世間滅；了知世間滅道跡，修彼滅道跡。 ^1307-8

赤馬！若比丘於世間苦若知、若斷；世間集若知、若斷；世間滅若知、若證；世間滅道跡若知、若修。 ^1307-9

赤馬！是名得世界邊，度世間愛。」 ^1307-10

爾時，世尊重說偈言：
未曾遠遊行，而得世界邊。無得世界邊，終不盡苦邊。以是故牟尼，能知世界邊，善解世界邊，諸梵行已立。於彼世界邊，平等覺知者，是名賢聖行，度世間彼岸。 ^1307-11

是時赤馬天子聞佛所說，歡喜隨喜，稽首佛足，即沒不現。^1307-12

## 外道諸見經 ^s1308

如是我聞：一時，佛住王舍城毘富羅山側。 ^1308-1

有六天子，本為外道出家：一名阿毗浮，二名增上阿毗浮，三名能求，四名毘藍婆，五名阿俱吒，六名迦藍，來詣佛所。 ^1308-2

阿毘浮天子即說偈言：
比丘專至心，常修行厭離，於初夜後夜，思惟善自攝，見聞其所說，不墮於地獄。 ^1308-3

增上阿毗浮天子復說偈言：
厭離於黑闇，心常自攝護，永離於世間，言語諍論法。從如來大師，稟受沙門法，善攝護世間，不令造眾惡。 ^1308-4

能求天子復說偈言：
斷截椎打殺，供養施迦葉，不見其為惡，亦不見為福。 ^1308-5

毗藍婆天子復說偈言：
我說彼尼乾，外道若提子，出家行學道，長夜修難行，於大師徒眾，遠離於妄語：我說如是人，不遠於羅漢。 ^1308-6

爾時，世尊說偈答言：
死瘦之野狐，常共師子遊，終日小羸劣，不能為師子。尼乾大師眾，虛妄自稱嘆，是惡心妄語，去羅漢甚遠。 ^1308-7

爾時，天魔波旬著阿俱吒天子，而說偈言：
精勤棄闇冥，常守護遠離，深著微妙色，貪樂於梵世。我教化斯等，令得生梵天。 ^1308-8

爾時，世尊作是念：若此阿俱吒天子所說偈，此是天魔波旬加其力故，非彼阿俱吒天子自心所說。作是說言：精勤棄闇冥，守護於遠離，深著微妙色，貪樂於梵世，當教化斯等，令得生梵天。 ^1308-9

爾時，世尊復說偈言：
若諸所有色，於此及與彼，或復虛空中，各別光照耀，當知彼一切，不離魔魔縛，猶如垂鉤餌，鉤釣於遊魚。 ^1308-10

時彼天子咸各念言：今日阿俱吒天子所說偈，沙門瞿曇言是魔所說，何故沙門瞿曇言是魔說？ ^1308-11

爾時，世尊知諸天子心中所念，而告之言：「今阿俱吒天子所說偈，非彼天子自心所說，時魔波旬加其力故，作是說言：精勤棄闇冥，守護於遠離，深著微妙色，貪樂於〔梵世〕，當教化斯等，令得生梵天。是故我說偈：
去諸所有色，於此及與彼，或復虛空中，各別光照耀，
當知彼一切，不離魔魔縛，猶如垂鉤餌，鉤釣於遊魚。 ^1308-12

時諸天子復作是念：奇哉沙門瞿曇！神力大德，能見天魔波旬，而我等不見。我等當復各各說偈，讚歎沙門瞿曇，即說偈言：
斷除於一切，有身愛貪想，令此善護者，除一切妄語。若欲斷欲愛，應供養大師，斷除三有愛，破壞於妄語。已斷於見貪，應供養大師。王舍城第一，名毘富羅山，雪山諸山最，金翅鳥中名，八方及上下，一切眾生界，於諸天人中，等正覺最上。 ^1308-13

時諸天子說偈讚佛已，聞佛所說，歡喜隨喜，稽首佛足，即沒不現。
〔因陀羅問壽，斷於一切結，說善稱長老，尸毘問共住。〕
〔速疾問邊際，婆怙諮大喜，大喜毘忸問，般闍羅揵持。〕
〔須深摩問第一，有外道問諸見。〕^1308-14

## 摩伽經 ^s1309

如是我聞：一時，佛住舍衛國祇樹給孤獨園。 ^1309-1

時有摩伽天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。 ^1309-2

時〔有〕摩伽天子說偈問佛：
殺何得安眠？殺何得喜樂？
為殺何等人，瞿曇所讚歎？ ^1309-3

爾時，世尊說偈答言：
若殺於瞋恚，而得安隱眠。殺於瞋恚者，令人得歡喜。瞋恚為毒本，殺者我所歎。殺彼瞋恚已，長夜無憂患。 ^1309-4

於時摩伽天子聞佛所說，歡喜隨喜，稽首佛足，即沒不現。^1309-5

## 照明經 ^s1310

如是我聞：一時，佛在舍衛國祇樹給孤獨園。 ^1310-1

爾時，有彌耆迦天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。 ^1310-2

時彌耆迦天子說偈問佛：
明照有幾種，能照明世間？
唯願世尊說，何等明最上？ ^1310-3

爾時，世尊說偈答言：
有三種光明，能照耀世間：晝以日為照，月以照其夜，燈火晝夜照，照彼彼色像。上下及諸方，眾生悉蒙照，人天光明中，佛光明為上。 ^1310-4

佛說此經已，彌耆迦天子聞佛所說，歡喜隨喜，稽首佛足，即沒不現。^1310-5

## 陀摩尼經 ^s1311

如是我聞：一時，佛住舍衛國祇樹給孤獨園。 ^1311-1

時有陀摩尼天子，容色絕妙，於後夜時，來詣佛所，稽首佛足，退坐一面。身諸光明，遍照祇樹給孤獨園。 ^1311-2

時彼陀摩尼天子而說偈言：
為婆羅門事，學斷莫疲惓。斷除諸愛欲，不求受後身。 ^1311-3

爾時，世尊說偈答言：
婆羅門無事，所作事已作。乃至不得岸，晝夜常勤跪，已到彼岸住，於岸復何跪？此是婆羅門，專精漏盡禪，一切諸憂惱，熾然永已斷，是則到彼岸，涅槃無所求。 ^1311-4

時陀摩尼天子聞佛所說，歡喜隨喜，稽首佛足，即沒不現。^1311-5

## 多羅揵陀經 ^s1312

如是我聞：一時，佛住舍衛國祇樹給孤獨園。 ^1312-1

時有多羅揵陀天子，容色絕妙，於後夜時，來詣佛所，稽首佛足。身諸光明，遍照祇樹給孤獨園。 ^1312-2

時彼天子說偈問佛：
斷幾捨幾法？幾法上增修？
超越幾積聚，名比丘度流？ ^1312-3

爾時，世尊說偈答言：
斷五捨於五，五法上增修，超五種積聚，名比丘度流。 ^1312-4

時彼陀摩尼天子聞佛所說，歡喜隨喜，稽首佛足，即沒不現。^1312-5

## 迦摩經 ^s1313

如是我聞：一時，佛住舍衛國祇樹給孤獨園。 ^1313-1

時有迦摩天子，容色絕妙，於後夜時，來詣佛所，稽首佛足。身諸光明，遍照祇樹給孤獨園。 ^1313-2

時迦摩天子白佛言：「甚難，世尊！甚難，善逝！」 ^1313-3

爾時，世尊說偈答言：
所學為甚難，具足戒三昧，遠離於非家，閑居寂靜樂。 ^1313-4

迦摩天子白佛言：「世尊！靜默甚難得。」 ^1313-5

爾時，世尊說偈答言：
得所難得學，具足戒三昧，晝夜常專精，修習意所樂。 ^1313-6

迦麾天子白佛言：「世尊！正受心難得。」 ^1313-7

爾時，世尊說偈答言：
難住正受住，諸根心決定，能斷死魔縻，聖者隨欲進。 ^1313-8

迦摩天子復白佛言：「世尊！嶮道甚難行。」 ^1313-9

爾時，世尊說偈答言：
難涉之嶮道，當行安樂進。非聖墮於彼，足上頭向下；賢聖乘正直，嶮路自然平。 ^1313-10

佛說此經已，迦摩天子聞佛所說，歡喜隨喜，稽首佛足，即沒不現。^1313-11

## 迦摩經 ^s1314

如是我聞：一時，佛住舍衛國祇樹給孤獨園。 ^1314-1

時有迦摩天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。 ^1314-2

時彼迦摩天子說偈問佛：
貪恚何所因？不樂身毛豎，恐怖從何起？
覺想由何生？猶如鳩摩羅，依倚於乳母。 ^1314-3

爾時，世尊說偈答言：
愛生自身長，如尼拘律樹，處處隨所著，如榛綿叢林。若知彼因者，發悟令開覺，度生死海流，不復更受有。 ^1314-4

時迦摩天子聞佛所說，歡喜隨喜，稽首佛足，即沒不現。^1314-5

## 栴檀經 ^s1315

如是我聞：一時，佛住舍衛國祇樹給孤獨園。 ^1315-1

時有栴檀天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。 ^1315-2

時彼栴檀天子說偈問佛：
聞瞿曇大智，無障礙知見，何所住何學，不遭他世惡？ ^1315-3

爾時，世尊說偈答曰：
攝持身口意，不造三惡法，處在於居家，廣集於群賓，信惠財法施，以法立一切，住彼學彼法，則無他世畏。 ^1315-4

佛說是經已，栴檀天子聞佛所說，歡喜隨喜，稽首佛足，即沒不現。^1315-5

## 栴檀經 ^s1316

如是我聞：一時，佛住舍衛國祇樹給孤獨園。 ^1316-1

時有栴檀天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。 ^1316-2

時彼天子說偈問佛：
誰度於諸流，晝夜勤不懈？
不攀無住處，云何不沒溺？ ^1316-3

爾時，世尊說偈答言：
一切戒具足，智慧善正受，內思惟正念，能度難度流。不染此欲想，超度彼色愛，貪喜悉已盡，不入於難測。 ^1316-4

時彼栴檀天子聞佛所說，歡喜隨喜，稽首佛足，即沒不現。^1316-5

## 迦葉經 ^s1317

如是我聞：一時，佛住舍衛國祇樹給孤獨園。 ^1317-1

時有迦葉天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。 ^1317-2

時彼迦葉天子白佛言：
「世尊！我今當說比丘及比丘功德。」 ^1317-3

佛告天子：「隨汝所說。」 ^1317-4

時迦葉天子而說偈言：
比丘修正念，其身善解脫，晝夜常勤求，壞有諸功德。了知於世間，滅除一切有，比丘得無憂，心無所染著。 ^1317-5

世尊！是名比丘，是名比丘功德。」 ^1317-6

佛告迦葉：「善哉！善哉！如汝所說。」 ^1317-7

迦葉天子聞佛所說，歡喜隨喜，稽首佛足，即沒不現。^1317-8

## 迦葉經 ^s1318

如是我聞：一時，佛住舍衛國祇樹給孤獨園。 ^1318-1

時有迦葉天子，容色絕妙，於後夜時，來詣佛所，稽首佛足，退坐一面。其身光明，遍照祇樹給孤獨園。 ^1318-2

時彼迦葉天子白佛言：
「世尊我今當說比丘及比丘所說。」 ^1318-3

佛告迦葉天子：「隨所樂說。」 ^1318-4

時彼迦葉天子而說偈言：
比丘守正念，其心善解脫，晝夜常勤求，逮得離塵垢。曉了知世間，於塵離塵垢，比丘無憂患，心無所染著。 ^1318-5

世尊！是名比丘，是名比丘所說。」 ^1318-6

佛告迦葉：「如是，如是，知汝所說。」 ^1318-7

迦葉天子聞佛所說，歡喜隨喜，稽首佛足，即沒不現。
〔摩佉問所害，彌佉諮照明，曇摩誦應作，多羅詢所短，
極難及伏藏，迦默決二疑，實智及渡流，栴檀之所說，
無垢有非有，斯兩迦葉談。〕^1318-8

## 屈摩經 ^s1319

如是我聞：一時，佛在摩竭提國人間遊行。日暮，與五百比丘，於屈摩夜叉鬼住處宿。 ^1319-1

時屈摩夜叉鬼來詣佛所，稽首佛足，退住一面。 ^1319-2

時屈摩夜叉鬼白佛言：「世尊！今請世尊與諸大眾，於此夜宿。」 ^1319-3

爾時，世尊默然受請。 ^1319-4

是時屈摩夜叉鬼知世尊默然受請已，化作五百重閣、房舍，臥床、坐床、〔踞床、褥枕〕，各五百具，悉皆化成。化作五百燈明，無諸煙炎。悉化現已，往詣佛所，稽首佛足，勸請世尊，令入其舍，令諸比丘次受房舍及諸臥具。 ^1319-5

周遍受已，還至佛所，稽首佛足，退坐一面，而說偈言：
賢德有正念，賢德常正念，正念安隱眠，此世及他世。賢德有正念，賢德常正念，正念安隱眠，其心常寂止，賢德有正念，賢德常正念，正念安隱眠，捨降伏他軍。賢德有正念，賢德常正念，不殺不教殺，不伏不教伏，慈心於一切，心不懷怨結。 ^1319-6

爾時，世尊告屈摩夜叉鬼：「如是，如是，如汝所說。」 ^1319-7

時屈摩夜叉鬼聞佛所說，歡喜隨喜，稽首佛足，還自所住處。^1319-8

## 摩鳩羅山經 ^s1320

如是我聞：一時，佛住摩鳩羅山，尊者那伽波羅為親侍者。 ^1320-1

爾時，世尊於夜闇時，天小微雨，電光睒現，出於房外，露地經行。 ^1320-2

是時天帝釋作是念：今日世尊住摩鳩羅山，尊者那伽波羅親侍供養。其夜闇冥，天時微雨，電光睒現，世尊出房，露地經行。我當化作毘琉璃重閣，執持重閣，隨佛經行。 ^1320-3

作是念已，即便化作鞞琉璃重閣，持詣佛所，稽首佛足，隨佛經行。 ^1320-4

爾時，摩竭提國人，若男、若女，夜啼之時，以摩鳩羅鬼恐之即止。 ^1320-5

親侍供養弟子之法，待師禪覺，然後乃眠。 ^1320-6

爾時，世尊為天帝釋夜經行久。爾時，尊者那伽波羅作是念：世尊今夜經行至久，我今當作摩鳩羅鬼形而恐怖之。 ^1320-7

時那伽波羅比丘，即反被俱執，長毛在外，〔往住〕世尊經行道頭，白佛言：「摩鳩羅鬼來！摩鳩羅鬼來！」 ^1320-8

爾時，世尊告那伽波羅比丘：「汝那伽波羅愚癡人！以摩鳩羅鬼神像恐怖佛耶？不能動如來、應、等正覺一毛髮也，如來、應、等正覺久離恐怖。」 ^1320-9

爾時，天帝釋白佛言：「世尊！世尊正法律中，亦復有此人耶？」 ^1320-10

佛言：「憍尸迦！瞿曇家中極大廣闊，斯等於未來世，亦當使得清淨之法。」 ^1320-11

爾時，世尊即說偈言：
若復婆羅門，於自所得法，得到於彼岸，若一毘舍遮，及與摩鳩羅，皆悉超過去。
若復婆羅門，於自所行法，一切諸受覺，觀察皆已滅。若復婆羅門，自法度彼岸，一切諸因緣，皆悉已滅盡。若復婆羅門，自法度彼岸，一切諸人我，皆悉已滅盡。若復婆羅門，自法度彼岸，於生老病死，皆悉已超過。 ^1320-12

佛說此經已，釋提桓因聞佛所說，歡喜隨喜，稽首佛足，即沒不現。^1320-13

## 畢陵伽經 ^s1321

如是我聞：一時，佛住王舍城迦蘭陀竹園。 ^1321-1

時尊者阿那律陀，於摩竭提國人間遊行，到畢陵伽鬼子母住處宿。 ^1321-2

時尊者阿那律陀，夜後分時，端身正坐，誦《憂陀那》、《波羅延那》、《見真諦》、《諸上座所說偈》、《比丘尼所說偈》、《尸路偈》、《義品》、《牟尼偈》、《修多羅》，悉皆廣誦。 ^1321-3

爾時，畢陵伽鬼子夜啼，畢陵伽鬼子母，為其子說偈，呵止言：
畢陵伽鬼子，汝今莫得啼！當聽彼比丘，誦習法句偈。
若知法句者，能自護持戒，遠離於殺生，實言不妄語，
能自捨非義，解脫鬼神道。 ^1321-4

畢陵伽鬼子母說是偈時，畢陵伽鬼子啼聲即止。^1321-5

## 富那婆藪經 ^s1322

如是我聞：一時，佛在摩竭提國人間遊行，與大眾俱，到富那婆藪鬼子母住處宿。 ^1322-1

爾時，世尊為諸比丘說四聖諦相應法，所謂苦聖諦，苦集聖諦，苦滅聖諦，苦滅道跡聖諦。 ^1322-2

爾時，富那婆藪鬼母，兒富那婆藪，及鬼女鬱多羅，二鬼小兒夜啼。時富那婆藪鬼母，教其男、女故而說偈言：
汝富那婆藪，鬱多羅莫啼！令我得聽聞，如來所說法。非父母能令，其子解脫苦，聞如來說法，其苦得解脫。世人隨愛欲，為眾苦所迫，如來為說法，令破壞生死。我今欲聞法，汝等當默然！ ^1322-3

時富那婆藪，鬼女鬱多羅，悉受其母語，默然而靜聽，
語母言善哉！我亦樂聞法，此正覺世尊，於摩竭勝山，為諸眾生類，演說脫苦法。說苦及苦因，苦滅滅苦道，從此四聖諦，安隱趣涅槃。母今但善聽，世尊所說法。 ^1322-4

時富那婆藪鬼母即說偈言：
奇哉智慧子，善能隨我心。汝富那婆藪，善歎佛導師！汝富那婆藪，及汝鬱多羅，當生隨喜心，我已見聖諦。 ^1322-5

時富那婆藪鬼母說是偈時，鬼子男、女，隨喜默然。^1322-6

## 摩尼遮羅經 ^s1323

如是我聞：一時，佛在摩竭提國人間遊行，與諸大眾，至摩尼遮羅鬼住處夜宿。 ^1323-1

爾時，摩尼遮羅鬼，會諸鬼神，集在一處。 ^1323-2

時有一女人，持香華鬘飾、飲食，至彼摩尼遮羅鬼神住處。彼女人遙見世尊，在摩尼遮羅鬼神住處坐。見已，作是念：我今現見摩尼遮羅鬼神，即說偈言：
善哉摩尼遮，住摩伽陀國，摩伽陀國人，所求悉如願。云何於此世，常得安樂住？後世復云何，而得生天樂？ ^1323-3

爾時，世尊說偈答言：
莫放逸慢恣，用摩尼鬼為？若自修所作，能得生天樂。 ^1323-4

時彼女人作是念：此非摩尼遮羅鬼，是沙門瞿曇。如是知已，即以香華，鬘飾，供養世尊，稽首禮足，退坐一面，而說偈言：
何道趣安樂？當修何等行，此世常安隱，後世生天樂？ ^1323-5

爾時，世尊說偈答言：
布施善調心，樂執護諸根，正見修賢行，親近於沙門，以正命自活，他世生天樂。何用三十三，諸天之苦網？但當一其心，斷除於愛欲。我當說離垢，甘露法善聽！ ^1323-6

時彼女人聞世尊說法，示、教、照、喜，如佛常法：謂布施，持戒，生天之福；欲味，欲患，煩惱清淨，出要遠離功德福利，次第演說清淨佛法。譬如鮮淨白氈，易染其色。時彼女人，亦復如是，即於坐上，於四聖諦得平等觀苦、集、滅、道。 ^1323-7

時彼女人見法、得法、知法、入法、度諸疑惑，不由於他，於正法律得無所畏；即從座起，整衣服，合掌白佛：「已度，世尊！已度，善逝！我從今日，盡壽命，歸佛、歸法、歸比丘僧。」 ^1323-8

時彼女人聞佛所說，歡喜隨喜，禮佛而去。^1323-9

## 針毛經 ^s1324

如是我聞：一時，佛在摩竭提國人間遊行，到針毛鬼住處夜宿。 ^1324-1

爾時，針毛鬼會諸鬼神，集在一處。 ^1324-2

時有炎鬼，見世尊在針毛鬼住處夜宿，見已，往詣針毛鬼所，語針毛鬼言：「聚落主！汝今大得善利！今如來、應、等正覺，於汝室宿。」 ^1324-3

針毛鬼言：「今當試看，為是如來為非？」 ^1324-4

時針毛鬼與諸鬼神集會已，還歸自舍，束身衝佛。 ^1324-5

爾時，世尊卻身避之。如是再三，束身衝佛，佛亦再三卻身避之。 ^1324-6

爾時，針毛鬼言：「沙門怖耶？」 ^1324-7

佛言：「聚落主！我不怖也，但汝觸惡。」 ^1324-8

針毛鬼言：「今有所問，當為我說。能令我喜者善，不能令我喜者，當壞汝心，裂汝胸，令汝熱血從其面出；捉汝兩手，擲恆水彼岸。」 ^1324-9

佛告針毛鬼：「聚落主！我不見諸天魔、梵，沙門、婆羅門，天神、世人，能壞如來、應、等正覺心者，能裂其胸者，能令熱血從面出者，執其兩臂擲著恆水彼岸者。汝今但問，當為汝說，令汝歡喜。」 ^1324-10

時針毛鬼說偈問佛：
一切貪恚心，以何為其因？不樂身毛豎，恐怖從何起？意念諸覺想，為從何所起？猶如新生兒，依倚於乳母。 ^1324-11

爾時，世尊說偈答言：
愛生自身長，如尼拘律樹，展轉相拘引，如籐綿叢林。若知彼所因，當令鬼覺悟，度生死海流，不復重增有。 ^1324-12

爾時，針毛鬼聞世尊說偈，心得歡喜，向佛悔過，受持三歸。佛說此經已，針毛鬼聞佛所說，歡喜奉行。^1324-13

## 受齋經 ^s1325

如是我聞：一時，佛住王舍城迦蘭陀竹園。 ^1325-1

時有優婆夷子，受八支齋，尋即犯戒，即為鬼神所持。 ^1325-2

爾時，優婆夷即說偈言：
十四十五日，及月分八日，神通瑞應月，八支善正受。受持於齋戒，不為鬼所持，我昔數諮問，世尊作是說。 ^1325-3

爾時，彼鬼即說偈言：
十四十五日，及月分八日，神足瑞應月，八支修正受。齋肅清淨住，戒德善守護，不為鬼戲弄，善哉從佛聞。汝當說言放，我當放汝子。諸有慢緩業，染污行苦行，梵行不清淨，終不得大果。譬如拔菅草，執緩則傷手，沙門行惡觸，當墮地獄中。譬如拔菅草，急捉不傷手，沙門善攝持，則到般涅槃。 ^1325-4

時彼鬼神即放優婆夷子。 ^1325-5

爾時，優婆夷說偈告子言：
子汝今聽我，說彼鬼神說：若有慢緩業，穢污修苦行，不清淨梵行，彼不得大果。譬如拔菅草，執緩則傷手，沙門起惡觸，當墮地獄中。如急執菅草，則不傷其手，沙門善執護，逮得般涅槃。 ^1325-6

時彼優婆夷子，如是覺悟已，剃除鬚髮，著袈裟衣，正信非家，出家學道。心不得樂，還歸自家。母遙見子而說偈言：
邁世而出家，何為還聚落？燒舍急出財，豈還投火中？ ^1325-7

其子比丘說偈答言：
但念母命終，存亡不相見，故來還瞻視，何見子不歡？ ^1325-8

時母優婆夷說偈答言：
捨欲而出家，還欲服食之。是故我憂悲，恐隨魔自在。 ^1325-9

是時優婆夷，如是、如是發悟其子，如是其子還空閑處，精勤思惟，斷除一切煩惱結縛，得阿羅漢果證。^1325-10

## 阿臘鬼經 ^s1326

如是我聞：一時，佛在摩竭提國人間遊行，到阿臘鬼住處夜宿。 ^1326-1

時阿臘鬼集會諸鬼神。 ^1326-2

時有竭曇鬼，見世尊在阿臘鬼住處夜宿。見已，至阿臘鬼所，語阿臘鬼言：「聚落主！汝獲大利！如來宿汝住處。」 ^1326-3

阿臘鬼言：「生人今日在我舍住耶？今當令知，為是如來，為非如來？」 ^1326-4

時阿臘鬼，諸鬼神聚會畢，還歸自家，語世尊曰：「出去，沙門！」 ^1326-5

爾時，世尊以他家故，即出其舍。 ^1326-6

阿臘鬼復言：「沙門，來入。」 ^1326-7

佛即還入，以滅慢故。如是再三。 ^1326-8

時阿臘鬼第四復語世尊言：「沙門！出去。」 ^1326-9

爾時，世尊語阿臘鬼言：「聚落主！已三見請，今不復出。」 ^1326-10

阿臘鬼言：「今問沙門，沙門答我能令我喜者善，不能令我喜者，我當壞其心、裂其胸，亦令熱血從其面出，執持兩手，擲著恆水彼岸。」 ^1326-11

世尊告言：「聚落主！我不見諸天魔、梵，沙門、婆羅門，天神、世人，有能壞我心，裂我胸，令我熱血從面而出，執持兩手擲著恆水彼岸者。然聚落主！汝今但問，當為汝說，令汝心喜。」 ^1326-12

時阿臘鬼說偈問佛：
說何等名為，勝士夫事物？
行於何等法，得安樂果報？
何等為美味？云何壽中勝？ ^1326-13

爾時，世尊說偈答言：
淨信為最勝，士夫之事物。行法得樂果。
解脫味中上，智慧除老死，是為壽中勝。 ^1326-14

時阿臘鬼復說偈言：
「云何得名稱？」如上所說偈。 ^1326-15

爾時，世尊說偈答言：
「持戒名稱流。」如上所說偈。 ^1326-16

時阿臘鬼復說偈言：
幾法起世間？幾法相順可？
世幾法取受？世幾法損減？ ^1326-17

爾時，世尊以偈答言：
世六法等起，六法相順可，世六法取受，世六法損減。 ^1326-18

阿臘鬼復說偈問佛：
誰能度諸流，晝夜勤方便？
無攀、無住處，孰能不沉沒？ ^1326-19

爾時，世尊說偈答言：
一切戒具足，智慧善正受，正念內思惟，能度難度流。不樂於五欲，亦超度色愛，無攀無住處，是能不沒溺。 ^1326-20

時阿臘鬼復說偈問佛：
以何法度流？以何度大海？
以何捨離苦？以何得清淨？ ^1326-21

爾時，世尊說偈答言：
以信度河流，不放逸度海，精進能斷苦，以慧得清淨。汝當更問餘，沙門梵志法，其法無有過，真諦施調伏。 ^1326-22

時阿臘鬼復說偈問佛：
何煩更問餘，沙門梵志法，即曰最勝士，以顯大法炬。於彼竭曇摩，常當報其恩，告我等正覺，無上導御師。我即日當行，從村而至村，親侍等正覺，聽受所說法。 ^1326-23

佛說此經已，阿臘鬼歡喜隨喜，作禮而去。^1326-24

## 叔迦羅經 ^s1327

如是我聞：一時，佛住王舍城迦蘭陀竹園。 ^1327-1

時有叔迦羅比丘尼，住王園比丘尼眾中，為王舍城諸人恭敬供養，如阿羅漢。 ^1327-2

又於一時，王舍城人於一吉星日歡集大會，即於是日闕不供養。 ^1327-3

有一鬼神敬重彼比丘尼故，至王舍城里巷之中，家家說偈：
王舍城人民，醉酒惛睡臥，不勤供養彼，叔迦比丘尼。善修諸根故，名曰叔迦羅；善說離垢法，涅槃清涼處。隨順聽所說，終日樂無厭，乘聽法智慧，得度生死流，猶如海商人，依附力馬王。 ^1327-4

時一優婆塞以衣布施叔迦羅比丘尼，復有優婆塞以食供養。 ^1327-5

時彼鬼神即說偈言：
智慧優婆塞，獲福利豐多，施叔迦羅衣，離諸煩惱故。智慧優婆塞，獲福利豐多，施叔迦羅食，離諸積聚故。 ^1327-6

時彼鬼神說斯偈已，即沒不現。^1327-7

## 毘羅經 ^s1328

如是我聞：一時，佛住王舍城迦蘭陀竹園。 ^1328-1

時毘羅比丘尼，住王舍城王園比丘尼眾中。為王舍城諸人民，於吉星日集聚大會，當斯之日，毘羅比丘尼無人供養。 ^1328-2

時有鬼神，敬重毘羅比丘尼，即入王舍城，處處里巷，四衢道頭而說偈言：
王舍城人民，醉酒惛睡臥，毘羅比丘尼，無人供養者。毘羅比丘尼，勇猛修諸根，善說離垢塵，涅槃清涼法。皆隨順所說，終日樂無厭，乘聽法智慧，得度生死流。 ^1328-3

時有一優婆塞，持衣布施毘羅比丘尼。復有一優婆塞，以食供養。 ^1328-4

時彼鬼神而說偈言：
智慧優婆塞，今獲多福利、以衣施斷縛，毘羅比丘尼。智慧優婆塞，今獲多福利，食施毘羅尼，離諸和合故。 ^1328-5

時彼鬼神說偈已，即沒不現。^1328-6

## 醯魔波低經 ^s1329

如是我聞：一時，佛住王舍城迦蘭陀竹園。 ^1329-1

時有娑多耆利天神，醯魔波低天神，共作約誓：若其宮中有寶物出者，必當相語，不相語者，得違約罪。 ^1329-2

時醯魔波低天神宮中，有未曾有寶波曇摩華出，華有千葉，大如車輪、金色寶莖。 ^1329-3

時醯魔波低天神遣使告語娑多耆利：「聚落主！今我宮中，忽生未曾有寶波曇摩華，華有千葉，大如車輪，金色寶莖，可來觀看！」 ^1329-4

娑多耆利天神，遣使詣醯魔波低舍告言：「聚落主！用是波曇摩百千為？今我宮中，有未曾有寶，大波曇摩出，所謂如來、應、等正覺、明行足、善逝、世間解、無上士、調御丈夫、天人師、佛、世尊，汝便可來奉事供養！」 ^1329-5

時醯魔波低天神，即與五百眷屬，往詣娑多耆利天神所，說偈問言：
十五日良時，天夜遇歡會，當說受何齋，從何羅漢受？ ^1329-6

時娑多耆利說偈答言：
今日佛世尊，在摩竭勝國，住於王舍城，迦蘭陀竹園，演說微妙法，滅除眾生苦。苦苦及苦集，苦滅盡作證，八聖出苦道，安隱趣涅槃。當往設供養，我羅漢世尊。 ^1329-7

醯魔波低說偈問言：
彼有心願樂，慈濟眾生不？彼於受不受，心想平等不？ ^1329-8

娑多耆利說偈答言：
彼妙願慈心，度一切眾生；於諸受不受，心想常平等。 ^1329-9

時醯魔波低說偈問言：
為具足明達，已行成就不？諸漏永滅盡，不受後有耶？ ^1329-10

娑多耆利說偈答言：
明達善具足，正行已成就。諸漏永已盡，不復受後有。 ^1329-11

〔醯魔〕波低說偈問言：
牟尼意行滿，及身口業耶？明行悉具足，以法讚歎耶？ ^1329-12

娑多耆利說偈答言：
具足牟尼心，及業身口滿。明行悉具足，以法而讚歎。 ^1329-13

醯魔波低說偈問言：
遠離於害生，不與不取不？為遠於放蕩，不離禪思不？ ^1329-14

娑多耆利復說偈答言：
常不害眾生，不與不妄取。遠離於放蕩，日夜常思禪。 ^1329-15

醯魔波低復說偈問言：
為不樂五欲，心不濁亂不？有清淨法眼，滅盡愚癡不？ ^1329-16

娑多耆利說偈答言：
心常不樂欲，亦無濁亂心。佛法眼清淨，愚癡盡無餘。 ^1329-17

醯魔波低復說偈問言：
至誠不妄語，麤澀言無有？得無別離說，無不誠說不？ ^1329-18

娑多耆利說偈答言：
至誠不妄語，亦無麤澀言。不離他親厚，常說如法言。 ^1329-19

醯魔波低復說偈問言：
為持清淨戒，正念寂滅不？具足等解脫，如來大智不？ ^1329-20

娑多耆利說偈答言：
淨戒悉具足，正念常寂靜。等解脫成就，得如來大智。 ^1329-21

醯魔波低復說偈問言：
明達悉具足，正行已清淨。所有諸漏盡，不復受後有？ ^1329-22

娑多耆利說偈答言：
明達悉具足，正行已清淨。一切諸漏盡，無復後生有。 ^1329-23

醯魔波低復說偈言：
牟尼善心具，及身口業跡，明行悉成就，故讚歎其法？ ^1329-24

娑多耆利說偈答言：
牟尼善心具，及身口業跡，明行悉成就，讚歎於其法。 ^1329-25

醯魔波低復說偈言：
伊尼延鹿躦，仙人之勝相，少食捨身貪，牟尼處林禪。汝今當共行，敬禮彼瞿曇。 ^1329-26

時有百千鬼神眷屬，圍繞娑多耆利、醯魔波低，速至〔佛所〕，禮拜供養。整衣服，偏袒右肩，合掌敬禮，而說偈言：
伊尼延鹿躦，仙人之勝相，少食無貪嗜，牟尼樂林禪。我等今故來，請問於瞿曇，師子獨遊步，大龍無恐畏。今故來請問，牟尼願決疑！
云何得出苦？云何苦解脫？
唯願說解脫，苦於何所滅？ ^1329-27

爾時，世尊說偈答言：
世五欲功德，及說第六意，於彼欲無貪，解脫一切苦。如是從苦出，如是解脫苦，今答汝所問，苦從此而滅。 ^1329-28

娑多耆利、醯魔波低復說偈問佛：
泉從何轉還、惡道何不轉？
世間諸苦樂，於何而滅盡？ ^1329-29

爾時，世尊說偈答言：
眼耳鼻舌身，及以意入處，於彼名及色，永滅盡無餘。於彼泉轉還，於彼道不轉；於彼苦及樂，得無餘滅盡。 ^1329-30

娑多耆利、醯魔波低，復說偈問佛：
世間幾法起、幾法世和合、幾法取受世、幾法令世減？ ^1329-31

爾時，世尊說偈答言：
六法起世間，六法世和合，六法取受世，六法世損減。 ^1329-32

娑多耆利、醯魔波低，復說偈問〔佛〕：
云何度諸流，日夜勤方便，無攀無住處，而不溺深淵？ ^1329-33

爾時，世尊說偈答言：
一切戒具足，智慧善正受，如思惟繫念，是能度深淵。不樂諸欲想，亦超色諸結，無攀無住處，不溺於深淵。 ^1329-34

娑多耆利、醯魔波低，復說偈問佛：
何法度諸流、以何度大海？
云何捨離苦、云何得清淨？ ^1329-35

爾時，世尊說偈答言：
正信度河流，不放逸度海，精進能斷苦，智慧得清淨。 ^1329-36

爾時，世尊復說偈言：
汝可更問餘，沙門梵志法，真實施調伏，除此更無法。 ^1329-37

醯魔波低復說偈言：
更餘何所問，沙門梵志法，大精進今日，已具善開導。我今當報彼，娑多耆利恩，能以導御師，告語於我等。我當詣村村，家家而隨佛，承事禮供養，從佛聞正法。此百千鬼神，悉合掌恭敬，一切歸依佛，牟尼之大師。得無上之名，必見真實義，成就大智慧，於欲不染著。慧者當觀察，救護世間者，得賢聖道跡，是則大仙人。 ^1329-38

佛說是經已，娑多耆利，醯魔波低，及諸眷族五百鬼神，聞佛所說，皆大歡喜隨喜，禮佛而去。^1329-39

## 伽吒經 ^s1330

如是我聞：一時，佛住王舍城迦蘭陀竹園。 ^1330-1

是時尊者舍利弗，尊者大目揵連，住耆闍崛山中。 ^1330-2

時尊者舍利弗，新剃鬚髮。 ^1330-3

時有伽吒及優波伽吒鬼，優波伽吒鬼見尊者舍利弗新剃鬚髮，語伽吒鬼言：「我今當往打彼沙門頭。」 ^1330-4

伽吒鬼言：「汝優波伽吒莫作是語！此沙門大德，大力，汝莫長夜得大不饒益苦。」 ^1330-5

如是再三說，時優波伽吒鬼再三不隨伽吒鬼語。即以手打尊者舍利弗頭，打已尋自喚言：「燒我，伽吒！煮我，伽吒！」 ^1330-6

再三喚已，陷入地中，墮阿毘地獄。 ^1330-7

尊者大目揵連聞尊者舍利弗，為鬼所打聲已，即往詣尊者舍利弗所，問尊者舍利弗言：「云何尊者！苦痛可忍不？」 ^1330-8

尊者舍利弗答言：「尊者大目揵連！雖復苦痛，意能堪忍，不至大苦。」 ^1330-9

尊者大目揵連語尊者舍利弗言：「奇哉！尊者舍利弗，真為大德大力。此鬼若以手打耆闍崛山者，能令碎如〔糠橞〕，況復打人而不苦痛？」 ^1330-10

爾時，尊者舍利弗語尊者大目揵連：「我實不大苦痛。」 ^1330-11

時尊者舍利弗、大目揵連，共相慰勞。 ^1330-12

時世尊以天耳聞其語聲，聞已，即說偈言：
其心如剛石，堅住不傾動，染著心已離，瞋者不反報，若如此修心，何有苦痛處！ ^1330-13

佛說此經已，諸比丘聞佛所說，歡喜奉行。
〔因陀羅釋迦、崛摩、白山賓迦羅、富那婆修。
曼遮尼羅、箭毛、受齋、曠野、及雄、淨。
七岳并雪山、害及於無害，是名第十二。〕^1330-14

## 憂感經 ^s1331

如是我聞：一時，佛住舍衛國祇樹給孤獨園。 ^1331-1

時有眾多比丘，於拘薩羅國人間遊行，住一林中，夏安居。彼林中有天神住，知十五日諸比丘受歲，極生憂慼。有餘天神語彼天神言：「汝何卒生愁憂苦惱？汝當歡喜，諸比丘持戒清淨，今日受歲。」 ^1331-2

林中天神答言：「我知比丘今日受歲，不同無羞外道受歲。然精進比丘受歲，持衣缽，明日至餘處去，此林當空。」 ^1331-3

比丘去後，林中天神而說偈言：
今我心不樂，但見空林樹。清淨心說法，多聞諸比丘，瞿曇之弟子，今悉何處去？ ^1331-4

時有異天子而說偈言：
有至摩伽陀，有至拘薩羅，亦至金剛地，處處修遠離。猶如野禽獸，隨所樂而遊。^1331-5

## 睡眠經 ^s1332

如是我聞：一時，佛住舍衛國祇樹給孤獨園。 ^1332-1

爾時，有異比丘，在拘薩羅國人間，止住一林中，入晝正受。身體疲極，夜則睡眠。 ^1332-2

時彼林中止住天神，作是念：此非比丘法，於空林中入晝正受，夜著睡眠，我今當往覺悟之。 ^1332-3

爾時，天神往至比丘前而說偈言：
比丘汝起起，何以著睡眠？睡眠有何利，病時何不眠？利刺刺身時，云何得睡眠？汝本捨非家，出家之所欲，當如本所欲，日夜求增進，莫得墮睡眠，令心不自在。無常不恆欲，迷醉於愚夫，餘人悉被縛，汝今已解脫，正信而出家，何以著睡眠？已調伏貪欲，其心得解脫，具足勝妙智，出家何故眠？勤精進正受，常修堅固力，專求般涅槃，云何而睡眠？起明斷無明，滅盡諸有漏，調彼後邊身，云何著睡眠？ ^1332-4

時彼天神說是偈時，彼比丘聞其所說，專精思惟，得阿羅漢。^1332-5

## 遠離經 ^s1333

如是我聞：一時，佛住舍衛國祇樹給孤獨園。 ^1333-1

時有異比丘，在拘薩羅〔人間〕，住〔一〕林中，入晝正受。心起不善覺，依於惡貪。 ^1333-2

時彼林中住止天神，作是念：〔此〕非比丘法，止住林中入晝正受，心生不善覺，依於惡貪，我今當往開悟之。 ^1333-3

時彼天神即說偈言：
其心欲遠離，止於空閑林，放心隨外緣，亂想而流馳。調伏樂世心，常樂心解脫，當捨不樂心，執受安樂住。思非於正念，莫著我我所，如以塵頭染，是著極難遣，莫令染樂著，欲心所濁亂。如釋君馳象，奮迅去塵穢，比丘於自身，正念除塵垢。塵者謂貪欲，非世間塵土，黠慧明智者，當悟彼諸塵，於如來法律，持心莫放逸。塵垢謂瞋恚，非世間塵土，黠慧明智者，當悟彼諸塵，於如來法律，持心莫放逸。塵垢謂愚癡，非世間塵土，明智黠慧者，當捨彼諸塵，於如來法律，持心莫放逸。 ^1333-4

時彼天神說是偈已，彼比丘聞其所說，專精思惟，斷諸〔煩惱〕，得阿羅漢。^1333-5

## 不正經 ^s1334

如是我聞：一時，佛住舍衛國祇樹給孤獨園。 ^1334-1

時有異比丘，在拘薩羅人間，住一林中，入晝正受，起不正思惟。 ^1334-2

時彼林中止住天神，作是念：此非比丘法，止住林中入晝正受，而起不正思惟、我今當往，方便善覺悟之。 ^1334-3

時彼天神而說偈言：
何不正思惟，覺觀所寢食？當捨不正念，專修於正受。遵崇佛法僧，及自持淨戒，常生隨喜心，喜樂轉勝進，以心歡喜故，速究竟苦邊。 ^1334-4

時彼天神說偈勸發已，彼比丘專精思惟，盡諸煩惱，得阿羅漢。^1334-5

## 于此日中經 ^s1335

如是我聞：一時，佛住舍衛國祇樹給孤獨園。 ^1335-1

時有異比丘，於拘薩羅人間，住一林中，入晝正受。 ^1335-2

時彼比丘日中時，不樂心生，而說偈言：
於此日中時，眾鳥悉靜默，空野忽有聲，令我心恐怖。 ^1335-3

時彼林中住止天神而說偈言：
於今日中時，眾鳥悉寂靜，空野忽有聲，應汝不樂心。汝當捨不樂，專樂修正受。 ^1335-4

時彼天子說偈覺悟彼比丘已，時彼比丘專精思惟，捨除煩惱，得阿羅漢。^1335-5

## 闍鄰尼經 ^s1336

如是我聞：一時，佛住舍衛國祇樹給孤獨園。 ^1336-1

爾時，尊者阿那律陀，在拘薩羅人間，住一林中。 ^1336-2

時有天神，名闍鄰尼，是尊者阿那律陀本善知識。往詣尊者阿那律陀所，〔說偈言〕：
汝今可發願，願還生本處，三十三天上，五欲樂悉備，百種諸音樂，常以自歡娛。每至睡眠時，音樂以覺悟，諸天玉女眾，晝夜侍左右。 ^1336-3

尊者阿那律陀說偈答言：
諸天玉女眾，此皆大苦聚，以彼顛倒想，繫著有身見；諸求生彼者，斯亦是大苦。闍鄰尼當知！我不願生彼，生死已永盡，不受後有故。 ^1336-4

尊者阿那律說是語時，闍鄰尼天子聞尊者阿那律所說，歡喜隨喜，即沒不現。^1336-5

## 誦習經 ^s1337

如是我聞：一時，佛住舍衛國祇樹給孤獨園。 ^1337-1

時有比丘在拘薩羅人間，林中止住。勤誦經，勤講說，精勤思惟，得阿羅漢果。證已，不復精勤誦說。 ^1337-2

時有天神止彼林中者，而說偈言：
比丘汝先時，晝夜勤誦習，常為諸比丘，共論決定義。汝今於法句，寂然無所說，不與諸比丘，共論決定義。 ^1337-3

時彼比丘說偈答言：
本未應離欲，心常樂法句，既離欲相應，誦說事已畢。先知道已備，用聞見道為？世間諸聞見，無知悉放捨。 ^1337-4

時彼天神聞比丘所說，歡喜隨喜，即沒不現。^1337-5

## 花經 ^s1338

如是我聞：一時，佛住舍衛國祇樹給孤獨園。 ^1338-1

時有異比丘，在拘薩羅人間，止一林中。時彼比丘有眼患，受師教，應嗅缽曇摩花。 ^1338-2

時彼比丘受師教已，往至缽曇摩池側，於池岸邊迎風而坐，隨風嗅香。 ^1338-3

時有天神主此池者，語比丘言：「何以盜華？汝今便是盜香賊也。」 ^1338-4

爾時，比丘說偈答言：
不壞亦不奪，遠住隨嗅香，汝今何故言：我是盜香賊？ ^1338-5

爾時，天神復說偈言：
不求而不捨，世間名為賊。汝今人不與，而自一向取，是則名世間，真實盜香賊。 ^1338-6

時有一士夫，取彼藕根，重負而去。 ^1338-7

爾時，比丘為彼天神而說偈言：
如今彼士夫，斷截分陀利，拔根重負去，便是姦狡人，汝何故不遮，而言我盜香？ ^1338-8

時彼天神說偈答言：
狂亂姦狡人，猶如乳母衣，何足加其言，且堪與汝語。袈裟污不現，黑衣墨不污，姦狡兇惡人，世間不與語。蠅腳污素帛，明者小過現；如墨點珂貝，雖小悉皆現。常從彼求淨，無結離煩惱，如毛髮之惡，人見如泰山。 ^1338-9

時彼比丘復說偈言：
善哉善哉說！以義安慰我，汝可常為我，數數說斯偈。 ^1338-10

時彼天神復說偈言：
我非汝買奴，亦非人與汝，何為常隨汝，數數相告語？汝今自當知，彼彼饒益事。 ^1338-11

時彼天子說是偈已，彼比丘聞其所說，歡喜隨喜，從座起去。獨一靜處，專精思惟，斷諸煩惱，得阿羅漢。^1338-12

## 迦葉經 ^s1339

如是我聞：一時，佛住王舍城迦蘭陀竹園。 ^1339-1

爾時，尊者十力迦葉，住王舍城仙人窟中。 ^1339-2

時有獵師，名曰尺只，去十力迦葉不遠，張網捕鹿。 ^1339-3

爾時，十力迦葉為彼獵師哀愍說法，時彼獵師不解所說。 ^1339-4

時十力迦葉即以神力，指端火然，彼猶不悟。 ^1339-5

爾時，仙人窟中住止天神而說偈言：
深山中獵師，少智盲無目，何為非時說，薄德無辯慧？所聞亦不解，明中亦無見，於諸善勝法，愚癡莫能了。正使燒十指，彼終不見諦。 ^1339-6

時彼天神說是偈已，尊者十力迦葉，即默然住。
〔不樂及睡眠，厭離、倒淨想。〕
〔安住、闍利那，誦習、花、迦葉。〕^1339-7

## 金剛子經 ^s1340

如是我聞：一時，佛住王舍城迦蘭陀竹園。 ^1340-1

時有尊者金剛子，住巴連弗邑一處林中。 ^1340-2

時巴連弗邑人民，夏四月過，作憍牟尼大會。 ^1340-3

時尊者金剛子，聞世間大會，生不樂心，而說偈言：
獨一處空林，猶如棄枯木。夏時四月滿，世間樂莊嚴，普觀諸世間，其苦無過我。 ^1340-4

爾時，林中住止天神即說偈言：
獨一處空林，猶如棄枯木，為三十三天，心常所願樂，猶如地獄中，仰思生人道。 ^1340-5

時金剛子為彼天神所勸發已，專精思惟，斷諸煩惱，得阿羅漢。^1340-6

## 非比丘法經 ^s1341

如是我聞：一時，佛住舍衛國祇樹給孤獨園。 ^1341-1

時有異比丘，在拘薩羅人間，住一林中，唯好樂持戒，不能增長上進功德。 ^1341-2

時彼林中止住天神，作是念：此非比丘法，住於林中，唯樂持戒，不能增修上進功德，今我〔當往〕方便而發悟之。即說偈言：
非一向持戒，及修習多聞，獨靜禪三昧，閑居修遠離，比丘偏猗息，終不得漏盡，平等正覺樂，遠非凡夫輩。 ^1341-3

時彼比丘，天神勸進已，專精思惟，斷諸煩惱，得阿羅漢。^1341-4

## 那迦達多經 ^s1342

如是我聞：一時，佛住舍衛國祇樹給孤獨園。 ^1342-1

有尊者那伽達多，在拘薩羅人間，住一林中，有在家、出家，常相親近。 ^1342-2

時彼林中止住大神，作是念：此非比丘法，住於林中，與諸在家、出家，周旋親數，我今當往方便發悟，而說偈言：
比丘旦早出，迫暮而還林，道俗相習近，苦樂必同安，恐起家放逸，而隨魔自在。 ^1342-3

時那伽達多比丘，為彼天神如是、如是開覺已，如是、如是專精思惟，斷諸煩惱，得阿羅漢。^1342-4

## 縱根門經 ^s1343

如是我聞：一時，佛住舍衛國祇樹給孤獨園。 ^1343-1

時有眾多比丘，在拘薩羅人間，住一林中。言語嬉戲，終日散亂，心不得定，縱諸根門，馳騁六境。 ^1343-2

時彼林中止住天神，見是比丘不攝威儀，心不欣悅而說偈言：
此先有瞿曇，正命弟子眾，無常心乞食，無常受床臥，觀世無常故，得究竟苦邊。今有難養眾，沙門所居止，處處求飲食，遍遊於他家，望財而出家，無真沙門欲，垂著僧伽梨，如老牛曳尾。 ^1343-3

爾時，比丘語天神言：「汝欲厭我耶？」 ^1343-4

時彼天神復說偈言：
不指其名姓，不非稱其人，而總向彼眾，說其不善者。疏漏相現者，方便說其過；勤修精進者，歸依恭敬禮。 ^1343-5

彼諸比丘為天神勸發已，專精思惟，斷諸煩惱，得阿羅漢。^1343-6

## 嬉戲經 ^s1344

如是我聞：一時，佛住舍衛國祇樹給孤獨園。 ^1344-1

時有異比丘，在拘薩羅人間，住一林中。 ^1344-2

時彼比丘與長者婦女嬉戲，起惡名聲。 ^1344-3

時彼比丘作是念：我今不類，共他婦女起惡名聲，我今欲於此林中自殺。 ^1344-4

時彼林中止住天神，作是思念：不善、不類，此比丘不壞無過，而於林中欲自殺身，我今〔當往〕方便開悟。 ^1344-5

時彼天神化作長者女身，語比丘言：「於諸巷路、四衢道中，世間諸人，為我及汝起惡名聲，言我與汝共相習近，作不正事。已有惡名，今可還俗，共相娛樂。」 ^1344-6

比丘答言：「以彼里巷、四衢道中，為我與汝起惡名聲，共相習近，為不正事，我今且自殺身。」 ^1344-7

時彼天神還復天身，而說偈言：
雖聞多惡名，苦行者忍之，不應苦自害，亦不應起惱。聞聲恐怖者，是則林中獸，是輕躁眾生，不成出家法。仁者當堪耐，不中住惡聲，執心堅住者，是則出家法。不由他人語，令汝成劫賊；亦不由他語，令汝得羅漢。如汝自知已，諸天亦復知。 ^1344-8

爾時，比丘為彼天神所開悟已，專精思惟，斷除煩惱，得阿羅漢。^1344-9

## 見多經 ^s1345

如是我聞：一時，佛住舍衛國祇樹給孤獨園。 ^1345-1

時有尊者見多比丘，在拘薩羅人間，住一林中，著糞掃衣。 ^1345-2

時梵天王與七百梵天，乘其宮殿，來詣尊者見多比丘所，恭敬禮事。 ^1345-3

時有天神住彼林中者，而說偈言：
觀彼寂諸根，能感善供養，具足三明達，得不傾動法，度一切方便，少事糞掃衣。七百梵天子，乘宮來奉詣，見生死有邊，今禮度有岸。 ^1345-4

時彼天神說偈讚歎見多比丘已，即沒不現。^1345-5

## 睡眠經 ^s1346

如是我聞：一時，佛住舍衛國祇樹給孤獨園。 ^1346-1

時有異比丘，在拘薩羅人間，住一林中。 ^1346-2

時彼比丘身體疲極，夜著睡眠。 ^1346-3

時有天神住彼林中者而覺悟之，即說偈言：
可起起比丘！何故著睡眠？
睡眠有何義？修禪莫睡眠。 ^1346-4

時彼比丘說偈答言：
不肯當云何，懈怠少方便，緣盡四體羸，夜則著睡眠。 ^1346-5

時彼天神復說偈言：
且汝當執守，勿聲而大呼，汝已得修閑，莫令其退沒。 ^1346-6

時彼比丘說偈答言：
當用汝語，精勤修方便，不為彼睡眠，數數覆其心。 ^1346-7

時彼天神如是、如是覺悟彼比丘時，彼比丘專精方便、斷諸煩惱，得阿羅漢。 ^1346-8

時彼天神復說偈言：
汝豈能自起，專精勤方便，不為眾魔軍，厭汝令睡眠？ ^1346-9

時彼比丘說偈答言：
從今當七夜，常坐正思惟：其身生喜樂，無一處不滿。初夜觀宿命，中夜天眼淨，後夜除無明。見眾生苦樂，上中下形類，善色及惡色，知何業因緣，而受斯果報。若士夫所作，所作還自見，善者見其善，惡者自見惡。 ^1346-10

時彼天神復說偈言：
我知先一切，比丘十四人，皆是須陀洹，悉得禪正受，來到此林中，當得阿羅漢。見汝一懈怠，仰臥著睡眠，莫令住凡夫，故方便覺悟。 ^1346-11

爾時，比丘復說偈言：
善哉汝天神！以義安慰我，至誠見開覺，令我盡諸漏。 ^1346-12

時彼天神復說偈言：
比丘應如是，信非家出家，抱愚而出家，逮得見清淨。我今攝受法，當盡壽命思。若汝疾病時，我當與良藥。 ^1346-13

時彼天神說是偈已，即沒不現。^1346-14

## 味經 ^s1347

如是我聞：一時，佛住舍衛國祇樹給孤獨園。 ^1347-1

時尊者舍利弗，在拘薩羅人間，依一聚落，止住田側。 ^1347-2

時尊者舍利弗，於晨朝時著衣持缽，入村乞食。 ^1347-3

時有一尼揵子，飲酒狂醉，持一瓶酒，從聚落出。 ^1347-4

見尊者舍利弗而說偈言：
米膏熏我身，持米膏一瓶，山地草樹木，視之一金色。 ^1347-5

爾時，尊者舍利弗作是念：作此惡聲，是惡邪物而說是偈，我豈不能以偈答之！時尊者舍利弗即說偈言：
無想味所熏，持空三昧瓶，山地草樹木，視之如涕唾。^1347-6

## 離林經 ^s1348

如是我聞：一時，佛住舍衛國祇樹給孤獨園。 ^1348-1

時有異比丘，住拘薩羅人間，住一林中，得他心智，煩惱有餘。 ^1348-2

去林不遠，有井，有飲野干罐，拘鉤頸時，彼野干作諸方便求脫，而自念言：天遂欲明，田夫或出，當恐怖我。汝汲水罐，怖我已久，可令我脫！ ^1348-3

時彼比丘知彼野干心之所念，而說偈言：
如來慧日出，離林說空法，心久恐怖我，今可放令去。 ^1348-4

時彼比丘自教授已，一切結盡，得阿羅漢。^1348-5

## 優樓鳥經 ^s1349

如是我聞：一時，佛在拘薩羅國人間遊行，住一林中。 ^1349-1

時有天神依彼林者，見佛行跡，低頭諦觀，修於佛念。 ^1349-2

時有優樓鳥，住於道中，行欲蹈佛足跡。 ^1349-3

爾時，天神即說偈言：
汝今優樓鳥，團目栖樹間，莫亂如來跡，壞我念佛境。 ^1349-4

時彼天神說此偈已，默然念佛。^1349-5

## 波吒利經 ^s1350

如是我聞：一時，佛在拘薩羅人間，住一林中，依波吒利樹下住止。 ^1350-1

時有天神依彼林中住，即說偈言：
今日風卒起，吹波吒利樹，落波吒利花，供養於如來。 ^1350-2

時彼天神說偈已，默然而住。^1350-3

## 孔雀經 ^s1351

如是我聞：一時，佛住王舍城迦蘭陀竹園。 ^1351-1

時有眾多比丘，住支提山側，皆是阿練若比丘，著糞掃衣，常行乞食。 ^1351-2

時山神依彼山住者，而說偈言：
孔雀文繡身，處鞞提醯山，隨時出妙聲，覺乞食比丘。孔雀文繡身，處鞞提醯山，隨時出妙聲，覺糞掃衣者。孔雀文繡身，處鞞提醯山，隨時出妙聲，覺依樹坐者。 ^1351-3

時彼天神說此偈已，即默然住。^1351-4

## 那婆佉多經 ^s1352

如是我聞：一時，佛住王舍城迦蘭陀竹園。 ^1352-1

時有眾多比丘，住支提山，一切皆修阿練若行，著糞掃衣，常行乞食。 ^1352-2

爾時那娑佉多河岸崩，殺三營事比丘。 ^1352-3

時支提山住天神而說偈言：
乞食阿練若，慎莫營造立，不見佉多河，傍岸卒崩倒，壓殺彼造立，營事三比丘。糞掃衣比丘，慎莫營造立，不見佉多河，傍岸卒崩倒，壓殺彼造立，營事三比丘。依樹下比丘，慎莫營造立，不見佉多河，傍岸卒崩倒，壓殺彼造立，營事三比丘。 ^1352-4

時彼天神說此偈已，即默然住。^1352-5

## 頻陀經 ^s1353

如是我聞：一時，佛住迦蘭陀竹園時。 ^1353-1

有異比丘，住頻陀山。 ^1353-2

爾時山林大火卒起，舉山洞然。 ^1353-3

時有俗人而說偈言：
今此頻陀山，大火洞熾然，焚燒彼竹林，亦燒竹華實。 ^1353-4

時彼比丘作是念：今彼俗人能說此偈，我今何不說偈答之？即說偈言：
一切有熾然，無慧能救滅，焚燒諸受欲，亦燒不作苦。 ^1353-5

時彼比丘說此偈已，默然而住。^1353-6

## 恒河經 ^s1354

如是我聞：一時，佛住迦蘭陀竹園。 ^1354-1

時有異比丘，在恆河側，住一林中。 ^1354-2

時有一族姓女，常為舅姑所責，至恆水岸邊，而說偈言：
恆水我今欲，隨流徐入海，不復令舅姑，數數見嫌責。 ^1354-3

時彼比丘見族姓女，聞其說偈，作是念：彼族姓女尚能說偈，我今何為不說偈答耶？即說偈言：
淨信我今欲，隨彼八聖水，徐流入涅槃，不見魔自在。 ^1354-4

時彼比丘說此偈已，默然而住。^1354-5

## 瓜經 ^s1355

如是我聞：一時，佛住舍衛國祇樹給孤獨園。 ^1355-1

時有異比丘，在拘薩羅人間，住一林中。去林不遠，有種瓜田。 ^1355-2

時有盜者，夜偷其瓜，見月欲出而說偈言：
明月汝莫出！待我斷其瓜。我持瓜去已，任汝現不現。 ^1355-3

時彼比丘作是念：彼盜瓜者尚能說偈，我豈不能說偈答耶？即說偈言：
惡魔汝莫出！待我斷煩惱。斷彼煩惱已，任汝出不出。 ^1355-4

時彼比丘說此偈已，默然而住。^1355-5

## 沙彌經 ^s1356

如是我聞：一時，佛住舍衛國祇樹給孤獨園。 ^1356-1

時有異比丘，在拘薩羅人間，住一林中。 ^1356-2

時有沙彌而說偈言：
云何名為常？乞食則為常。
云何為無常？僧食為無常。
云何名為直？唯因陀羅幢。
云何名為曲？曲者唯見鉤。 ^1356-3

時彼比丘作是念：此沙彌能說斯偈，我今何不說偈而答？即說偈言：
云何名為常？常者唯涅槃。
云何為無常？謂諸有為法。
云何名為直？謂聖八正道。
云何名為曲？曲者唯惡徑。 ^1356-4

時彼比丘說此偈已，默然而住。^1356-5

## 瓦師經 ^s1357

如是我聞：一時，佛住舍衛國祇樹給孤獨園。 ^1357-1

時有舍利弗弟子，服藥已，尋即食粥。 ^1357-2

時尊者舍利弗，到瓦師舍，從乞瓦甌。 ^1357-3

時彼瓦師即說偈言：
云何得名勝，而不施一錢？云何勝實德，於財無所減？ ^1357-4

爾時，舍利弗說偈答言：
若不食肉者，而施彼以肉。諸修梵行者，施之以女色。不坐高床者，施以高廣床。於彼臨行者，施以息止處。如是等施與，於財不損減，是則有名譽，而不捨一錢，實德名稱流，於財無所減。 ^1357-5

時彼瓦師復說偈言：
汝今舍利弗，所說實為善。今施汝百甌，非餘亦不得。 ^1357-6

尊者舍利弗說偈答言：
彼三十三天，炎魔兜率陀，化樂諸天人，及他化自在，瓦缽信以得，而汝不生信。 ^1357-7

尊者舍利弗說此偈已，於瓦師舍默然出去。^1357-8

## 貧士經 ^s1358

如是我聞：一時，佛住舍衛國祇樹給孤獨園。 ^1358-1

時有異比丘，在拘薩羅人間，住一林中。 ^1358-2

時有貧士夫，在於林側，作如是悕望思惟，而說偈言：
若得豬一頭，美酒滿一瓶，盛持甌一枚，人數數持與。若得如是者，當復何所憂？ ^1358-3

時彼比丘作是念：此貧士夫尚能說偈，我今何以不說？即說偈言：
若得佛法僧，比丘善說法，我不病常聞，不畏眾魔怨。 ^1358-4

時彼比丘說此偈已，默然而住。^1358-5

## 劫貝經 ^s1359

如是我聞：一時，佛住舍衛國祇樹給孤獨園。 ^1359-1

時有異比丘，在拘薩羅人間，住一林中。 ^1359-2

時彼比丘作如是思惟：若得好劫貝，長七肘，廣二肘，作衣已，樂修善法。 ^1359-3

時有天神依彼林者，作是念：此非比丘法，住於林中，作是思惟悕望好衣。 ^1359-4

時天神化作全身骨鎖，於彼比丘前舞，而說偈言：
比丘思劫貝，七肘廣六尺，晝則如是想，知夜何所思？ ^1359-5

時彼比丘即生恐怖，其身戰悚，而說偈言：
止止不須氈，今著糞掃衣，晝見骨鎖舞，知夜復何見？ ^1359-6

時彼比丘心驚怖已，即正思惟，專精修習，斷諸煩惱，得阿羅漢。^1359-7

## 鐶釧經 ^s1360

如是我聞：一時，佛住舍衛國祇樹給孤獨園。 ^1360-1

時有異比丘，在拘薩羅人間，住一林中，得阿羅漢，諸漏已盡，所作已作，已捨重擔，斷諸有結，正智心善解脫。 ^1360-2

時有一女人，於夜闇中，天時微雨，電光睒照，於林中過。欲詣他男子，倒深泥中，環釧斷壞，華瓔散落。 ^1360-3

時彼女人而說偈言：
頭髮悉散解，花瓔落深泥，鐶釧悉破壞，丈夫何所著？ ^1360-4

時彼比丘作是念：女人尚能說偈，我豈不能說偈答之？
煩惱悉斷壞，度生死淤泥，著纏悉散落，十方尊見我。 ^1360-5

時彼比丘說偈已，即默然而住。^1360-6

## 彈琴經 ^s1361

如是我聞：一時，佛住舍衛國祇樹給孤獨園。 ^1361-1

時有異比丘，在拘薩羅人間，住於河側，一林樹間。 ^1361-2

時有丈夫與婦相隨度河，住於岸邊，彈琴嬉戲，而說偈言：
愛念而放逸，逍遙青樹間，流水流且清，
琴聲極和美，春氣調適遊，快樂何過是？ ^1361-3

時彼比丘作是念：彼士夫尚能說偈，我豈不能說偈答之？
受持清淨戒，愛念等正覺，沐浴三解脫，
善以極清涼，入道具莊嚴，快樂豈過是？ ^1361-4

時彼比丘說此偈已，即默然而住。^1361-5

## 鴿鳥經 ^s1362

如是我聞：一時，佛住舍衛國祇樹給孤獨園。 ^1362-1

時有異比丘，在拘薩羅人間，住一林中。 ^1362-2

時有天神，見諸鴿鳥而說偈言：
鴿鳥當積聚，胡麻米粟等，於山頂樹上，
高顯作巢窟。若當天雨時，安極飲食宿。 ^1362-3

時彼比丘作是念：彼亦覺悟我，即說偈言：
凡夫積善法，恭敬於三寶，身壞命終時，資神心安樂。 ^1362-4

時彼比丘說此偈已，以即覺悟，專精思惟，除諸煩惱，得阿羅漢。
